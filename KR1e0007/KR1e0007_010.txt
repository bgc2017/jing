春秋公羊經傳解詁昭公第十
何休學
元年春王正月公即位〇叔孫豹會晉趙武楚公
子圍齊國酌宋向戍衛石惡陳公子招蔡公孫歸
生鄭軒虎許人曹人于漷(戍惡皆與君同名不正之者正之當貶貶之嫌觸大惡方譏二)
(名爲諱義當正亦可知〇國酌二傳作國弱招上遥反軒虎軒依字許言反舊音罕二傳作罕虎漷音郭又音虢左氏作虢榖梁作郭)此
陳侯之弟招也何以不稱弟(据八年稱弟)貶曷爲貶(据八年殺)
(偃師猶不貶)爲殺世子偃師貶曰陳侯之弟招殺陳世
子偃師大夫相殺稱人此其稱名氏以殺何(難八年事○爲)
(殺于僞反下注爲内爲仕皆同難八乃旦反二年注同)言將自是弑君也(明其欲弑君故令與弑君)
(而立者同文孔瑗弑君本謀在招〇令力呈反)今將爾詞曷爲與親弑者同君
親無將將而必誅焉然則曷爲不於其弑焉貶(据未)
(弑也)以親者弑然後其罪惡甚春秋不待貶絶而罪
惡見者不貶絶以見罪惡也(招殺偃師是也○見者賢徧反下同)貶絶然
後罪惡見者貶絶以見罪惡也(招稱公子及楚人討夏徵舒貶皆是也)今
招之罪已重矣曷爲復貶乎此(据棄疾不豫貶〇復扶又反)著招之
有罪也何著乎招之有罪(据棄疾不著)言楚之託乎討招
以滅陳也(起楚託討招以滅陳意也所以起之者八年先言滅後言執託討招不明故豫貶於此明楚先以正罪討招乃)
(滅陳也)○三月取運運者何内之邑也其言取之何(据自)
(魯之有)不聽也(不聽者叛也不言叛者爲内諱故書取以起之不先以文德來之而便以兵取之當與外取邑同罪故書)
(取月者爲内喜得之)○夏秦伯之弟鍼出奔晉秦無大夫此何
以書仕諸晉也(爲仕之於晉書〇鍼其廉反)曷爲仕諸晉(据國地足以禄之)
有千乘之國(十井爲一乘公侯封方百里凡千乘伯四百九十乘子男二百五十乘時秦侵伐自廣大故曰千乘〇千)
(乘繩證反注同)而不能容其母弟故君子謂之出奔也(弟賢當任用之)
(不肖當安處之乃仕之他國與逐之無異故云爾)〇六月丁巳邾婁子華卒○晉
荀吳帥師敗狄于大原此大鹵也曷爲謂之大原
(据讀言大原也〇大原者泰下同鹵力古反)地物從中國(以中國形名言之所以曉中國教殊俗也)邑人
名從主人(邑人名自夷狄所名也不若地物有形名可得正故從夷狄辭言之)原者何上平曰
原下平曰隰(分别之者地勢各有所生原宜粟隰宜麥當教民所宜因以制貢賦〇隰音習别彼列反)○秋
莒去疾自齊入于莒〇莒展出奔吳(主書去疾者重篡也莒無大夫書展)
(者起與去疾爭篡當國出奔言自齊者當坐有力也皆不氏者當國也不從莒無大夫去氏者莒殺意恢稱公子篡重不嫌本不當氏○去疾)
(起呂反)叔弓帥師疆運田疆運田者何與莒爲竟也
(疆竟也與莒是正竟界若言城中丘○疆運居良反下同)與莒爲竟則曷爲帥師而往
(据非侵伐)畏莒也(畏莒有賊臣亂子而興師與之正竟刺魯微弱失操煩擾百姓)葬邾婁悼公
冬十有一月己酉楚子卷卒(〇卷音權左氏作麇)〇楚公子
比出奔晉(辟内難也)
二年春晉侯使韓起來聘夏叔弓如晉〇秋鄭
殺其大夫公孫黑〇冬公如晉至河乃復其言至
河乃復何(据公如晉次于乾侯而還言至自乾侯不言至乾侯乃復)不敢進也(乃難辭也時聞晉欲)
(執之不敢往君子榮見與恥見距故諱使若至河河水有難而反○乃難奴旦反下有難同)季孫宿如晉
三年春王正月丁未滕子泉卒夏叔弓如滕○
五月葬滕成公(月者襄公上葬諸侯莫肯加禮獨滕子來會葬故恩錄之明公當自行不當遣大夫失禮尤重)
(以責内)秋小邾婁子來朝〇八月大雩(先是公季孫宿比如晉)〇冬
大雨雹(爲季氏○雨于付反雹步角反爲于僞反)北燕伯𣢾出奔齊(名者所見世著)
(治大平責小國詳錄出奔當誅〇治直臾反大音泰)
四年春王正月大雨雪(爲季氏○大雨雪于付反左氏作大雨雹爲季于僞反下文及注爲齊誅)
(並同)○夏楚子蔡侯陳侯鄭伯許男徐子滕子頓子
胡子沈子小邾婁子宋世子佐淮夷會于申(不殊淮夷)
(者楚子主會行義故君子不殊其類所以順楚而病中國)楚人執徐子〇秋七月楚
子蔡侯陳侯許男頓子胡子沈子淮夷伐吳執
齊慶封殺之此伐吳也其言執齊慶封何爲齊誅
也(故繫之齊)其爲齊誅奈何慶封走之吳(以襄公二十八年奔魯自是走之吳)
(不書者以絶于齊在魯不復爲大夫賤故不復錄之〇不復扶又反下同)吳封之於防(不書入防者使防繫吳嫌)
(犯吳也去吳嫌齊邑也○去起呂反)然則曷爲不言伐防(据防巳爲國)不與諸
侯專封也(故奪言伐吳)慶封之罪何脅齊君而亂齊國
也(道爲齊誅意也稱侯而執者伯討也月者善義兵)遂滅厲(莊王滅蕭日此不日者靈王非賢責之略〇滅厲如)
(字又音賴左氏作賴)○九月取鄫其言取之何(据國言滅)滅之也滅之
則其言取之何内大惡諱也(因鄫上有滅文故使若取内邑)冬十有
二月乙卯叔孫豹卒
五年春王正月舍中軍舍中軍者何復古也(善復古也)
(〇舍中音捨下及注同)然則曷爲不言三卿(据上言作三軍等問不言軍云卿者上師解也三卿)
(因以爲難〇爲難乃旦反下同)五亦有中三亦有中(此乃解上作三軍時意作時益中軍不可言中軍者)
(五亦有中三亦有中不知何中也今此据上作三軍不言中則益三之中舍三之中皆可知也弟子夲据上言作三難下中不言三也如師解)
(言本益中故下言舍中爲其將復据下中難上不言中故解上以解下如此則下不言三亦可知也不言卿者欲同上下文以相起傳不足以)
(解之者以上解下文當同亦可知月者善錄之○爲于僞反復扶又反)〇楚殺其大夫屈申〇
公如晉○夏莒牟夷以牟婁及防兹來奔莒牟夷
者何莒大夫也莒無大夫此何以書重地也其言
及防茲來奔何(据&KR0238;閭丘不言及高張言及)不以私邑累公邑也
(公邑君邑也私邑臣邑也累次也義不可使臣邑與君邑相次序故言及以絶之)○秋七月公至自晉
〇戊辰叔弓帥師敗莒師于濆泉濆泉者何直泉
也直泉者何涌泉也(蓋戰而涌爲異也不傳異者外異不書此象公在晉臣下專受莒叛臣地以興)
(兵戰鬭百姓悲怨歎息氣逆之所致故因以著戰處欲明天之與人相報應之義〇濆泉扶粉反濆泉踊泉也左氏作蚡泉榖梁作賁泉處昌)
(慮反應應對之應)秦伯卒何以不名(据諸侯名)秦者夷也匿嫡
之名也(嫡子生不以名令于四竟擇勇猛者而立之○嫡之丁歷反注及下同)其名何(据泰伯嬰稻名)
嫡得之也(獨嬰稻以嫡得立之)○冬楚子蔡侯陳侯許男頓子
沈子徐人越人伐吳(吳未服慶封之罪故也越稱人者俱助義兵意進于淮夷故加人以進之義兵)
(不月者進越爲義兵明故省文)
六年春王正月𣏌伯益姑卒(不日者行微弱故略之上城𣏌巳貶復卒略之者入所見)
(世責小國詳始錄内行也諸侯内行小失不可勝書故於終略責之見其義○復扶又反内行下孟反下同勝音升見賢徧反)○葬
秦景公夏季孫宿如晉葬𣏌文公宋華合比
出奔衛(〇比如字又毗志反)秋九月大雩(先是季孫宿如晉是後叔弓與公比如楚有豫賦之)
(煩也○賦歛力驗反或無此字)楚薳頗帥師伐吳冬叔弓如楚○
齊侯伐北燕
七年春王正月曁齊平(書者善錄内也不出主名者君相與平國中皆安故以舉國體言之)
(月者刺内曁曁也時魯方結婚于吳外慕強楚故不汲汲于齊○曁其器反)三月公如楚叔孫
舍如齊莅盟(〇叔孫舍二傳作婼)夏四月甲辰朔日有食之
(是後楚滅陳楚弒其君于乾谿)○秋八月戊辰衛侯惡卒九月公至
自楚○冬十有一月癸未季孫宿卒十有二月
癸亥葬衛襄公(當時而日者世子輙有惡疾不早廢之臨死乃命臣下廢之自下廢上鮮不爲亂故危錄之○)
(當丁浪反又如字鮮息淺反)
八年春陳侯之弟招殺陳世子偃師(說在元年變其言陳者起招致)
(楚滅陳自此始故重舉國〇故重直用反年末同)夏四月辛丑陳侯溺卒(〇溺乃狄)
(反)叔弓如晉楚人執陳行人于徵師殺之陳
公子留出奔鄭秋蒐于紅蒐者何簡車徒也(徒衆)
(〇廋所留反本亦作蒐)何以書蓋以罕書也(說在桓六年)陳人殺其
大夫公子過(〇過音戈)大雩(先是公如楚半年乃歸費多賦重所致〇費芳味反)冬
十月壬午楚師滅陳執陳公子招放之于越殺
陳孔瑗○葬陳哀公(日者疾詐諼滅人也不舉滅爲重復書三事言執者疾諼託義故列見之)
(託義不先書者本懷滅心重舉陳者上巳言滅不復重舉無以明○諼況元反復書扶又反下同見賢徧反)
九年春叔弓會楚子于陳(陳巳滅復見者從地名錄猶宋郜以邑錄不舉小地者顧後當)
(存○復見扶又反下同下賢徧反)許遷于夷夏四月陳火陳巳滅矣
其言陳火何(据災異爲有國者戒〇陳火左氏作災)存陳也(陳巳滅復火者死灰復燃之象)
(也此天意欲存之故從有國記災)曰存陳悕矣(書火存陳者若曰陳爲天所存悲之〇悕音希悲也)曷
爲存陳(据災非一天意曷爲悲陳而存之)滅人之國執人之罪人(罪人)
(招也)殺人之賊(孔瑗弑君賊也)葬人之君若是則陳存悕矣
(楚爲無道託討賊行義陳臣子辟門虚心待之而滅其國若是則天存之者悲之也不書孔瑗弑君者本爲招弒當舉招爲重方不與楚討賊)
(故没招正賊文以將與上貶起之月者閔之○辟婢亦反開也本爲于僞反)秋仲孫貜如齊貜
(俱縳反又居碧反)○冬築郎囿(○囿音又)
十年春王正月夏晉欒施來奔(〇晉欒施左氏作齊欒施)〇秋七
月季孫隱如叔弓仲孫貜帥師伐莒(〇隱如左氏作意如)戊
子晉侯彪卒(○彪彼虬反)九月叔孫舍如晉葬晉平公
十有二月甲子宋公戍卒(去冬者蓋昭公取吴孟子之年故貶之○宋戍讀左傳者)
(音成何云向戍與君同名則宜音恤去起呂反)
十有一年春王正月叔弓如宋葬宋平公夏四
月丁巳楚子虔誘蔡侯般殺之于申楚子虔何以
名(据誘戎曼子不名〇戎曼音蠻)絶曷爲絶之(据俱誘之)爲其誘討也(使不自知)
(而死故加誘○爲于僞反)此討賊也(蔡侯般弒父而立)雖誘之則曷爲絶之
(据與莊王外討晉文譎尊○譎古穴反)懷惡而討不義君子不予也(内懷利國之心)
(而外託討賊故不與其討賊而責其誘詐也地者起以好會誘之〇好呼報反)楚公子棄疾帥師
圍蔡〇五月甲申夫人歸氏薨大蒐于比蒲大
蒐者何簡車徒也何以書蓋以罕書也(說在桓六年○比音毗)
仲孫貜會邾婁子盟于侵羊(不日者蓋諱喪盟使若議結善事○侵羊二傳)
(作祲祥)秋季孫隱如會晉韓起齊國酌宋華亥衛
北宮佗鄭軒虎曹人𣏌人于屈銀(〇佗大河反屈銀並如字二傳作厥憗)
九月己亥葬我小君齊歸齊歸者何昭公之母
也(歸氏胡女襄公嫡夫人〇嫡丁歷反)冬十有一月丁酉楚師滅蔡執
蔡世子有以歸用之此未踰年之君也其稱世子
何(据陳子也)不君靈公不成其子也(靈公即般也不君不與靈公坐弒父誅不得爲君也)
(不成其子不成有得稱子繼父也上不與楚誘討嫌有不當絶故正之云耳)不君靈公則曷爲不
成其子(据惡惡止其身)誅君之子不立(雖不與楚誘討其惡坐弒父誅當以誅君論之故云爾言)
(執者時楚託義滅之)非怒也無繼也(父誅子當絶)惡乎用之用之防
也其用之防奈何蓋以築防也(持其足以頭築防惡不以道孔子曰人而不仁)
(疾之已甚亂也日者疾諼滅人〇惡乎音烏惡不烏路反)
十有二年春齊高偃帥師納北燕伯于陽伯于陽
者何(即納上伯𣢾非犯父命不當言于陽又微國出入不兩書伯不當再出故斷三字問之〇斷丁管反又丁亂反)公子
陽生也子曰我乃知之矣(子謂孔子乃乃是歲也時孔子年二十三具知其事後作春秋案史)
(記知公誤爲伯子誤爲于陽在生刊滅闕〇刊苦于反)在側者曰子苟知之何以不
革曰如爾所不知何(如猶奈也猶曰奈女所不知何寧可強更之乎此夫子欲爲後人法不欲令人)
(妄億措子絶四毋意毋必毋固毋我〇女音汝強其丈反令力呈反下令楚同億於力反錯七故反或七各反字或作措)春秋之
信史也其序則齊桓晉文(唯齊桓晉文會能以德優劣國大小相次序)其會
則主會者爲之也(非齊桓晉文則如主會者爲之雖優劣大小相越不改更信文也)其詞則
丘有罪焉爾(丘孔子名其貶絶譏刺之辭有所失者是丘之罪聖人德盛尚謙故自名爾主書者惡納篡也不書所篡)
(出奔者微國雖未踰年君猶不錄不足陽下言于北燕者史文也北燕本在上從史文也〇惡納烏路反)〇三月壬申
鄭伯嘉卒○夏宋公使華定來聘○公如晉至河
乃復五月葬鄭簡公楚殺其大夫成然(〇成然左氏作成熊)
○秋七月冬十月公子整出奔齊(〇整之領反或作憖魚覲反)○
楚子伐徐〇晉伐鮮虞(謂之晉者中國以無義故爲夷狄所強令楚行詐滅陳蔡諸夏懼然去而)
(與晉會于屈銀不因以大綏諸侯先之以博愛而先伐同姓從親親起欲以立威行霸故狄之)
十有三年春叔弓帥師圍費(○費音秘)夏四月楚公子
比自晉歸于楚弑其君虔于乾谿此弑其君其言
歸何(据齊陽生入惡不言歸〇谿苦兮反)歸無惡於弑立也歸無惡於弑
立者何靈王爲無道作乾谿之臺三年不成楚公
子棄疾脅比而立之然後令于乾谿之役曰比巳
立矣後歸者不得復其田里衆罷而去之靈王經
與盟者何公不見與盟也(時晉主會疑公如楚不肯與公盟故諱使若公自不肯與)
(盟)公不見與盟大夫執何以致會(据得意乃致會)不恥也
曷爲不恥(据扈之會公失序恥之)諸侯遂亂反陳蔡君子不恥
不與焉(時諸侯將征棄疾棄疾乃封陳蔡之君使說諸侯諸侯從陳蔡之君言還反不復討楚楚亂遂成故云爾公不與盟)
(不書成楚亂者時不受盟也諸侯實不與公盟而言公不與盟者遂亂雖見與公猶不宜與也故因爲公張義○復扶又反爲公于僞反)
蔡侯廬歸于蔡陳侯吳歸于陳此皆滅國也其
言歸何(据歸者有國辭〇廬力吳反)不與諸侯專封也(故使若有國自歸者也名者專)
(受其封當誅書者因以起楚封之所以能起之者上有存陳文陳見滅無君所責又蔡本以篡見殺但不成其子不絶其國即諸侯存之當有)
(文實也)冬十月葬蔡靈公(書葬者經不與楚討嫌本可責復讎故書葬明當從誅君論之不得)
(責臣子)公如晉至河乃復吳滅州來(不日者略兩夷)
十有四年春隱如至自晉三月曹伯滕卒夏
四月○秋葬曹武公八月莒子去疾卒(入昭公卒不日不書葬者)
(本篡故因不序〇去起吕反)冬莒殺其公子意恢(莒無大夫書殺公子者未踰年而殺其君)
(之子不孝尤甚故重而錄之稱氏者明君之子〇恢苦回反)
十有五年春王正月吳子夷昧卒(〇夷昧音末本亦作末)二月
癸酉有事于武宮籥入叔弓卒去樂卒事其言去
樂卒事何(据入者言萬去籥言名不言卒事〇籥羊略反去樂起吕反注去籥及下又去樂同)禮也(以加)
(錄卒事即非禮但當言去樂而巳若去籥矣揔言樂者明悉去也)君有事于廟聞大夫之喪
去樂(恩痛不忍舉)卒事(畢竟祭事)大夫聞君之喪攝主而往(主謂)
(巳主祭者臣聞君之喪義不可以不即行故使兄弟若宗人攝行主事而往不廢祭者古禮也古有分土無分民大夫不世己父未必爲今君)
(臣也孝經曰資于事父以事君而敬同)大夫聞大夫之喪尸事畢而往(賓尸)
(事畢而往也日者爲卒日〇爲于僞反)〇夏蔡昭吳奔鄭(不言出者始封名言歸嫌與天子歸)
(有罪同故奪其有國之辭明專封○昭吳左氏作朝吳)〇六月丁巳朔日有食之(并十七年)
(食蓋與孛于大辰同占)秋晉荀吳帥師伐鮮虞冬公如晉
十有六年春齊侯伐徐〇楚子誘戎曼子殺之楚
子何以不名(据誘蔡侯名〇戎曼音蠻又音萬二傳作戎蠻哀四年同)夷狄相誘君子
不疾也曷爲不疾(据俱誘也)若不疾乃疾之也(以爲固當常然者乃)
(所以爲惡也顧以無知薄責之戎曼稱子者入昭公見王道大平百蠻貢職夷狄皆進至其爵不日者本不卒不地者略也〇見賢徧反)
夏公至自晉○秋八月己亥晉侯夷卒〇九月大
雩(先是公數如晉〇數如音朔)○季孫隱如如晉〇冬十月葬晉
昭公
十有七年春小邾婁子來朝〇夏六月甲戍朔日
有食之○秋郯子來朝〇八月晉荀吳帥師滅賁
渾戎(○賁渾音六下戶門反)冬有星孛于大辰孛者何彗星也
(三孛皆發問者或言入或言于或言方嫌爲孛異猶問錄之○星孛音彗息遂反又囚歲反)其言于大辰何
(据北斗言入于大辰非常名)在大辰也大辰者何大火也(大火謂心)大火爲
大辰伐爲大辰(伐謂參伐也大火與伐天所以示民時早晩天下所取正故謂之大辰辰時也〇參所林反)
北辰亦爲大辰(北辰北極天之中也常居其所迷惑不知東西者須視北辰以别心伐所在故加亦亦者兩相)
(須之意〇别彼列反)何以書記異也(心者天子明堂布政之宫亦爲孛彗者邪亂之氣掃故置新之象是後周)
(分爲二天下兩主宋南里以亡〇邪似嗟反)〇楚人及吳戰于長岸詐戰不言
戰此其言戰何(据於越敗吳于醉李檇李音醉本或作醉)敵也(俱無勝負不可言敗故言戰也)
(不月者略兩夷)
十有八年春王三月曹伯須卒夏五月壬午宋
衛陳鄭災何以書記異也何異爾異其同日而俱
災也外異不書此何以書爲天下記異也(詩云其儀不忒正是四國)
(四國天下象也是後王室亂諸侯莫肯救故天應以同日俱災若曰無天下云爾〇爲于僞反忒他得反應應對之應)六月
邾婁人入鄅(〇鄅音禹又音矩)〇秋葬曹平公冬許遷于
白羽
十有九年春宋公伐邾婁夏五月戊辰許世子
止弑其君買(蔡世子般弑父不忍日此日者加弒爾非實弒也)〇己卯地震(季氏稍盛)
(宋南里以叛王室大亂諸侯莫肯救晉人圍郊吳勝雞父尹氏立王子朝之應)〇秋齊高發帥師伐
莒冬葬許悼公賊未討何以書葬不成于弑也
曷爲不成于弑(据將而誅之○于殺音試下于殺加殺皆同)止進藥而藥殺
也(時悼公病止進藥悼公飲藥而死)止進藥而藥殺則曷爲加弑焉
爾(据意善也)譏子道之不盡也其譏子道之不盡奈何
曰樂正子春之視疾也(樂正子春曾子弟子以孝名聞)復加一飯則
脫然愈復損一飯則脫然愈復加一衣則脫然愈
復損一衣則脫然愈(脫然疾除貌也言消息得其節○復加扶又反下同一飯扶晚反下同)
止進藥而藥殺是以君子加弑焉爾(失其消息多少之宜)曰許
世子止弑其君買是君子之聽止也(聽治止罪)葬許悼
公是君子之赦止也(原止進藥本欲愈父之病無害父之意故赦之)赦止者免
止之罪辭也(明止但得免罪不得繼父後許男斯代立無惡文是也)
二十年春王正月○夏曹公孫會自鄸出奔宋奔
未有言自者此其言自何(据始出奔未有言此者與宋華亥入宋南里復出奔異〇鄸音)
(蒙又亡忠反又亡貢反一音亡增反者此舊於此下有比者非復扶又反)畔也(時會盗鄸以奔宋)畔則曷爲
不言其畔(言叛者當言以鄸如邾婁庶期)爲公子喜時之後諱也春
秋爲賢者諱(諱使若從鄸出奔者故與自南里同文〇爲公子于僞反下爲賢爲會爲之諱同)何賢
乎公子喜時(据喜時不書)讓國也其讓國奈何曹伯廬
卒于師(在成十三年)則未知公子喜時從與(喜時曹伯廬弟○從與才用反)
(下音餘下從與同)公子負芻從與(負芻喜時庶兄)或爲主于國或爲主
于師(古者諸侯師出世子率與守國次宜爲君者持棺絮從所以備不虞或時疾病相代行本史文不具故傳疑之〇絮從女居反)
(說文云絜緼也一曰敝絮也)公子喜時見公子負芻之當主也逡巡
而退賢公子喜時則曷爲爲會諱君子之善善也
長惡惡也短惡惡止其身(不遷怒也○逡七旬反惡惡並如字一讀上烏路反下同)善
善及子孫賢者子孫故君子爲之諱也(君子不使行善者有後患)
(故以喜時之讓除會之叛不通鄸爲國如通濫者喜時本正當立有明王興當還國明叔術功惡相除裁足通濫爾○濫力甘反又力暫反)
○秋盗殺衛侯之兄輙母兄稱兄兄何以不立(据立嫡以)
(長〇輙左氏作縶嫡丁歷反長丁丈反)有疾也何疾爾惡疾也(惡疾謂瘖聾盲癘秃跛傴)
(不逮人倫之屬也書者惡衛侯兄有疾不憐傷厚遇營衛不固至令見殺失親親也公子不言之兄弟言之者敵體辭嫌於尊卑不明故加之)
(以絶之所以正名也〇瘖於今反聾路工反癘力世反又力大反秃吐木反跛布可反傴於矩反惡烏路反令力呈反)〇冬十
月宋華亥向寗華定出奔陳(月者危三大夫同時出奔將爲國家患明當防之○向寗)
(二傳作向寧)○十有一月辛卯蔡侯廬卒
二十有一年春王三月葬蔡平公夏晉侯使士
鞅來聘○宋華亥向寗華定自陳入于宋南里以
畔宋南里者何若曰因諸者然(因諸者齊放刑人之地公羊子齊人故以齊喻也宋)
(樂大心自曹入于蕭不言宋南里者略叛臣從刑人于國家尤危故重舉國〇重直用反)○秋七月壬午朔
日有食之(是後周有篡禍)○八月乙亥叔痤卒(〇叔痤在禾反左氏作叔輙)
冬蔡侯朱出奔楚(出奔者爲東國所篡也大國奔例月此時者意背中國而與楚故略之〇惡背烏路)
(反下音佩)〇公如晉至河乃復
二十有二年春齊侯伐莒〇宋華亥向寗華定自
宋南里出奔楚(前出奔巳絶賤復錄者以故大夫專勢入南里犯君而出當誅也言自者别從國去○復扶又)
(反别從彼列反下同)〇大蒐于昌姦(○大廋所求反本亦作蒐昌姦二傳作昌間)○夏四
月乙丑天王崩○六月叔鞅如京師葬景王〇王
室亂(謂王猛之事)何言乎王室亂(据天子之居稱京師天王入于成周天王出居于鄭不言亂)
言不及外也(宫謂之室刺周室之微邪庶並篡無一諸侯之助匹夫之救如一家之亂也故變京師言王室不言成周)
(言王室者正王以責諸侯也傳不事事悉解者言不及外外當責之故正王可知也不爲天子諱者方責天下不救之○邪庶似嗟反)
劉子單子以王猛居于皇其稱王猛何(据未踰年巳葬當稱子)
當國也(時欲當王者位故稱王猛見當國也錄居者事所見也不舉猛爲重者時猛尚幼以二子爲計勢故加以以者行二)
(子意辭也二子不舉重者尊同權等〇見當賢徧反下同)○秋劉子單子以王猛入于
王城王城者何西周也(時居王城邑自號西周主)其言入何(据非成周)
篡辭也(時雖不入成周巳得京師地半稱王置官自號西周故從篡辭言入起其事也不言西周者正之無二京師也不月)
(者本無此國無可與别輕重也)〇冬十月王子猛卒此未踰年之君也
其稱王子猛卒何(据子卒不言名外未踰年君不當卒)不與當也不與當
者不與當父死子繼兄死弟及之辭也(春秋篡成者皆與使當君)
(之父死子繼兄死弟及者篡所緣得位成爲君辭也猛未悉得京師未得成王又外未踰年君二者皆不當卒卒又名者非與使當成爲君也)
(嫌上入無成周文非篡辭故從得位卒明其爲篡也月者方以得位明事故從外未踰年君例)〇十有二月癸
酉朔日有食之(是後晉人圍郊犯天子邑)
二十三年春王正月叔孫舍如晉○癸丑叔鞅卒
〇晉人執我行人叔孫舍○晉人圍郊郊者何天
子之邑也(天子間田有大夫主之○間音閑)曷爲不繫于周不與伐
天子也(與侵柳同義)〇夏六月蔡侯東國卒于楚(不日者惡背中國而)
(與楚故略之月者比肸附父讎責之淺也不書葬者篡也篡不書者以惡朱在三年之内不共悲哀舉錯無度失衆見篡○惡背烏路反下同)
(背音佩共音恭錯七故反)○秋七月莒子庚輿來奔戊辰吳敗頓
胡沈蔡陳許之師于雞父胡子髠沈子楹滅獲陳
夏齧此偏戰也曷爲以詐戰之辭言之(据甲戍齊國書及吳戰于)
(艾陵俱與夷狄言戰今此從詐戰辭言敗〇雞父音甫髠苦門反楹音盈左氏作逞榖梁作盈夏齧戶雅反下五結反艾五蓋反)不
與夷狄之主中國也(序上言戰别客主人直不直也今吳序上而言戰則主中國辭也〇别客彼列)
(反下及傳同)然則曷爲不使中國主之(据齊國書主吳)中國亦新夷
狄也(中國所以異于夷狄者以其能尊尊也王室亂莫肯救君臣上下壞敗亦新有夷狄之行故不使主之不稱國國出師者賤略)
(之言之師者辟許獨稱師上五國稱國之嫌〇之行下孟反下同)其言滅獲何(据蔡公孫歸生滅沈以沈子嘉)
(歸殺之國言滅君言殺又獲晉侯言獲此陳夏齧亦言獲君大夫無别)别君臣也君死于位曰
滅生得曰獲大夫生死皆曰獲(大夫不世故不别死位)不與夷狄
之主中國則其言獲陳夏齧何(据荆敗蔡師于莘以蔡侯獻舞歸不言獲〇莘)
(所巾反)吳少進也(能結日偏戰行少進故從中國辭治之髠楹下云滅者死戰當加禮使若自卒相順也經先舉敗文)
(嫌敗走及殺之故以自滅爲文明本死位乃敗之爾名者從赴辭也)天王居于狄泉此未三年
其稱天王何(据毛伯來求金不稱天王)著有天子也(時庶孽並篡天王失位徒居微弱甚)
(故急著正其號明天下當救其難而事之〇孽魚列反難乃旦反)尹氏立王子朝(貶言尹氏者著世卿)
(之權尹氏貶王子朝不貶者年未滿十歲未知欲富貴不當坐明罪在尹氏〇子朝如字)八月乙未地震(是時)
(猛朝更起與王爭入遂至數年晉陵周竟吳敗六國季氏逐昭公吳光弑僚滅徐故日至☰食地爲再動〇更音庚數所主反爲于僞反)
冬公如晉至河公有疾乃復何言乎公有疾乃復
(据上比乃復不言公不言有疾)殺恥也(因有疾以殺畏晉之恥舉公者重疾也子之所愼齊戰疾)
二十有四年春王二月丙戍仲孫貜卒叔孫舍
至自晉○夏五月乙未朔日有食之(是後季氏逐昭公吳滅巢弒其)
(君僚又滅徐)〇秋八月大雩(先是公如晉仲孫貜卒民被其役時年叔倪出會故秋七月復大雩〇被皮寄反)
丁酉𣏌伯鬱釐卒(〇鬱氂音來又力之反夲亦作釐二傳作郁釐)〇冬吳滅
巢○葬𣏌平公
二十有五年春叔孫舍如宋○夏叔倪會晉趙鞅
宋樂世心衛北宮喜鄭游吉曹人邾婁人滕人薛
人小邾婁人于黃父(〇倪音詣又五兮反左氏作詣樂世心世如字又以制反左氏作大心父音甫)
有鸛鵒來巢何以書記異也何異爾非中國之禽
也宜穴又巢也(非中國之禽而來居此國國將危亡之象鸛鵒猶權欲宜穴又巣此權臣欲國自下居上之徵)
(也其後卒爲季氏所逐〇鸛音權左氏作鸜音劬鵒音欲)○秋七月上辛大雩季辛又
雩又雩者何又雩者非雩也聚衆以逐季氏也(一月)
(不當再舉雩言又雩者起非雩也昭公依託上雩生事聚衆欲以逐季氏不書逐季氏者諱不能逐反起下孫及爲所敗故因雩起其事也但)
(舉日不舉辰者辰不同不可相爲上下又日爲君辰爲臣去辰則逐季氏意明矣上不當日言上辛者爲下辛張本不言下辛言季辛者起季)
(氏不執下而逐君〇下孫音遜下文同去起吕反爲下于僞反下而爲同)九月已亥公孫于齊
次于楊州(地者臣子痛君失位詳錄所舍止〇楊州左氏作陽州)齊侯唁公于野
井唁公者何昭公將弑季氏(傳言弒者從昭公之辭〇唁音彦將殺音試下及注同)
告子家駒曰季氏爲無道僭於公室久矣(諸侯稱公室)吾
欲弑之何如(昭公素畏季氏意者以爲如人君故言弑)子家駒曰諸侯僭於
天子大夫僭於諸侯久矣昭公曰吾何僭矣哉(失禮)
(成俗不自知也)子家駒曰設兩觀(禮天子諸侯臺門天子外闕兩觀諸侯内闕一觀○觀工亂反注同)
乘大路(禮天子大路諸侯路車大夫大車士飾車)朱干(干楯也以朱飾楯〇楯食允反又音尹)玉戚
(戚斧也以玉飾斧〇玉戚干寂反以玉飾斧)以舞大夏(大夏夏樂也周所以舞夏樂者王者始起未制作之時取先王)
(之樂與已同者假以風化天下天下大同乃自作樂取夏樂者與周俱文也王者舞六樂于宗廟之中舞先王之樂明有法也舞己之樂明有)
(制也舞四夷之樂大德廣及之也東夷之樂曰株離南夷之樂曰任西夷之樂曰禁北夷之樂曰昧〇大夏戶雅反注同株離音誅禁音金又)
(居鴆反)八佾以舞大武此皆天子之禮也且夫牛馬維
婁(繫馬曰維繫牛曰婁〇佾音逸且夫音扶下有夫并注同婁力主反)委已者也(委食己者〇委已于僞反注同)
(己音紀委食音嗣下同)而柔焉(柔順)季氏得民衆久矣(季氏專賞罰得民衆之心)
(久矣民順從之猶牛馬之於委食已者)君無多辱焉(恐民必不從君命而爲季氏用反逐君故云爾子家駒上)
(說正法下引時事以諫者欲使昭公先自正乃正季氏)昭公不從其言終弑之而敗
焉(果反爲季氏所逐)走之齊齊侯唁公于野井(弔亡國曰唁弔死國曰弔弔喪)
(主曰傷弔所執紼曰絻〇紼音弗絻音問)曰奈何君去魯國之社稷昭公曰
喪人(自謂亡人〇喪息浪反下同亡也)不佞(不善)失守魯國之社稷執
事以羞(謙自比齊下執事言以羞及君○嗛自音謙本亦作謙)再拜顙(顙者猶今叩頭矣謝見唁)
(也○再拜顙息黨反拜而稽顙也)慶子家駒(慶賀)曰慶子免君於大難
矣子家駒曰臣不佞䧟君於大難君不忍加之以
鈇鑕賜之以死(鈇鑕要斬之罪即所錫之以死〇大難乃旦反下同鈇音甫又方于反鑕之實反要一遥反)
再拜顙(謝爲齊侯所慶)高子執簞食(簞葦器也圓曰簞方曰笥食即下所致糗也○簞音丹葦)
(器食音嗣注同葦于鬼反笥思嗣反糗丘九反又昌紹反)與四脡脯(屈曰朐申曰脡○脡他頂反又大頂反朐其俱反)
國子執壷漿(壷禮器腹方口圓曰壷反之曰方壷有爵飾)曰吾寡君聞君在
外餕饔未就(餕孰食饔孰肉未就未成也解所以致糗意〇餕音悛)敢致糗于從
者(糗糒也謙不敢斥魯侯故言從者○于從才用反注及下皆同糒音備)昭公曰君不忘吾
先君延及喪人錫之以大禮再拜稽首以衽受(祍衣)
(下裳當前者乏器謙不敢求索〇衽而甚反又而鴆反掩裳際也索所白反)高子曰有夫不祥(猶曰)
(人皆有夫不善)君無所辱大禮(禮臣受君錫荅拜謂之拜命之辱高子見昭公拜辱大卑故曰君無所辱)
(大禮〇大卑音泰下大學同)昭公蓋祭而不嘗(食必祭者謙不敢便嘗示有所先不嘗者待禮讓也)
景公曰寡人有不腆先君之服未之敢服(腆厚也服謂齊侯所)
(著衣服也言未敢服者見魯侯乃敢服之謙辭也禮天子朝皮弁夕玄端朝服以聽朝玄端以燕皮弁以征不義取禽獸行射諸侯朝朝服夕)
(深衣玄端以燕裨冕以朝天子以祭其祖禰卿大夫冕服而助君祭朝服祭其祖禰士爵弁黻衣裳以助公祭玄端以祭其祖禰○腆他典反)
(厚也著丁略反禆婢支反黻音弗)有不腆先君之器(器謂上所執簞壷)未之敢用
敢以請(請行禮)昭公曰喪人不佞失守魯國之社稷
執事以羞敢辱大禮敢辭(不敢當大禮故敢辭)景公曰寡人
有不腆先君之服未之敢服有不腆先君之器未
之敢用敢固以請昭公曰以吾宗廟之在魯也(以我)
(守宗廟在魯時)有先君之服未之能以服有先君之器未之
能以出敢固辭(已有時未能以事人今巳無有義不可以受人之禮)景公曰寡人有
不腆先君之服未之敢服有不腆先君之器未之
敢用請以饗乎從者(欲令受之故益謙言從者〇令力呈反)昭公曰喪人
其何稱(行禮賓主當各有所稱時齊侯以諸侯遇禮接昭公昭公自嫌失國不敢以故稱自稱故執謙問之○故稱尺證反)
景公曰孰君而無稱(猶曰誰爲君者而言無所稱乎昭公非君乎)昭公於是噭
然而哭(噭然哭聲貌感景公言而自傷〇噭古弔反一音古狄反)諸大夫皆哭(魯諸大夫從昭)
(公者)旣哭以人爲菑(菑周埒垣也所以分别内外衛威儀今大學辟雍作側字〇菑側其反又側吏反埒垣力)
(悅反下音袁别彼列反辟音壁)以幦爲席(幦車覆苓〇幦亡歷反車覆笭也一音乎闃反覆笭力丁反)以
鞌爲几以遇禮相見(以諸侯出相遇之禮相見○鞌音安)孔子曰其禮與
其辭足觀矣(言昭公素能若此禍不至是主書者喜爲大國所唁地者痛錄公明臣子當憂納公也)〇
冬十月戊辰叔孫舍卒○十有一月己亥宋公佐
卒于曲棘曲棘者何宋之邑也諸侯卒其封内不
地此何以地憂内也(時宋公聞昭公見逐欲憂納之至曲棘而卒故恩錄之)十有
二月齊侯取運外取邑不書此何以書爲公取之
也(爲公取運以居公善其憂内故書不舉伐者以言語從季氏取之月者善錄齊侯○爲公于僞反注同)
二十有六年春王正月葬宋元公三月公至自齊
居于運(月者閔公失國居運致者明臣子當憂納公不當使居運後不復月者始錄可知○不復扶又反下同)○夏
公圍成(書者惡公失國幸而得運不脩文德以來之復擾其民圍成不從叛書者本與國俱叛故不得復以叛爲重不從定公又)
(以親圍下邑爲譏者昭無臣子又即如定公當致也〇惡烏路反)秋公會齊侯莒子邾婁
子𣏌伯盟于鄟陵(不月者時諸侯相與約欲納公故内喜爲大信辭〇鄟音專本亦作專)公至
自會居于運(致會者責臣子明公巳得意于諸侯不憂助納之而使居于運)〇九月庚申
楚子居卒〇冬十月天王入于成周成周者何東
周也(是時王猛自號爲西周天下因謂成周爲東周)其言入何(据入者篡辭)不嫌也(上言)
(天王著有天子巳明不嫌爲篡主言入者起其難也不言京師者起正居在成周實外之月者爲天下喜錄王者反正位○爲天于僞反)
尹氏召伯毛伯以王子朝奔楚(立王子朝獨舉尹氏出奔并舉召伯毛伯者明)
(本在尹氏當先誅渠帥後治其黨猶楚嬰齊〇渠率所類反或作帥)
二十有七年春公如齊公至自齊居于運夏四
月吳弑其君僚(不書闔廬弒其君者爲季子諱明季子不忍父子兄弟自相殺讓國闔廬欲其享之故爲没其)
(罪也不舉專諸弑者起闔廬當國賤者不得貶無所明又方見爲季子諱本不出賊以除闔廬罪雖可貶猶不舉月者非失衆見弑故不略之)
(〇爲季于僞反下同見賢徧反)楚殺其大夫卻宛(〇卻宛去逆反下紆阮反)秋晉士
鞅宋樂祁犂衛北宮喜曹人邾婁人滕人會于
扈(〇犂力兮反又力私反)冬十月曹伯午卒○邾婁快來奔
邾婁快者何邾婁之大夫也邾婁無大夫此何以
書以近書也(說與鼻我同義○邾婁快本又作噲苦夬反)〇公如齊公至自
齊居于運
二十有八年春王三月葬曹悼公(月者爲下出也〇爲于僞反)公如
晉次于乾侯(乾侯晉地名月者閔公内爲強臣所逐外如晉不見荅次于乾侯不諱者憂危不暇殺恥後不月者錄始)
(可知)〇夏四月丙戍鄭伯寗卒(○伯寗乃定反下同左氏并下滕子名並作寧)〇六
月葬鄭定公〇秋七月癸巳滕子寗卒○冬葬滕
悼公
二十有九年春公至自乾侯居于運(不致以晉者不見容于晉未至晉)
〇齊侯使高張來唁公(言來者居運從國内辭書者如晉不見荅喜見唁也不月者例時也)〇
公如晉次于乾侯〇夏四月庚子叔倪卒〇秋七
月〇冬十月運潰邑不言潰此其言潰何(据國曰潰邑曰叛)
郛之也(郛郭)曷爲郛之(据成三年棘叛不言潰也)君存焉爾(昭公居之故從國言)
(潰明罪在公也不言國之言郛之者公失國也不諱者責臣子當憂而納之殺恥不如救危也孔子曰不患寡而患不均不患貧而患不安其)
(本乃由于圍成失大得小而不能節用)
三十年春王正月公在乾侯(月者閔公運潰無尺土之居遠在乾侯故以存君書明臣)
(子當憂納之)○夏六月庚辰晉侯去疾卒(〇去起吕反)○秋八月
葬晉頃公(〇頃音傾)〇冬十有二月吳滅徐徐子章禹奔
楚(至此乃月者所見世始錄夷狄滅小國也不從上州來巢見義者固有出奔可責○見賢徧反)
三十有一年春王正月公在乾侯○季孫隱如會
晉荀櫟于適歷(時晉侯使荀櫟責季氏不納昭公爲此會也季氏負棰謝過欲納昭公昭公創惡季氏不)
(敢入公出奔在外無君命所以書會而殊外言來者從王魯錄諱亟取邑卒大夫者盈孫文○荀櫟本又作躒又作濼示滴濼也適丁歷反一)
(音狄負箠章蘂反本又作捶惡烏路反亟去冀反孫音遜)○夏四月丁巳薛伯榖卒(始卒)
(便名日書葬者薛比滕最小廹後定寅皆當略)〇晉侯使荀櫟唁公于乾侯○
秋葬薛獻公〇冬里弓以濫來奔文何以無邾婁
(据讀言邾婁○黑弓二傳作黑肱濫力甘反又力暫反)通濫也(通濫爲國故使無所繫)曷爲通濫
(据庶其不通也)賢者子孫宜有地也賢者孰謂謂叔術也(叔術)
(者邾婁顔公之弟也或曰羣公子)何賢乎叔術(据叔術不書)讓國也其讓國
奈何當邾婁顔之時(顔公時也)邾婁女有爲魯夫人者
則未知其爲武公與懿公與孝公幼(不知孝公者邾婁外孫邪將妾子邪)
(○武公與音餘下及注皆同)顔淫九公子于宫中(所與淫公子凡九人)因以納賊
則未知其爲魯公子與邾婁公子與臧氏之母養
公者也君幼則宜有養者大夫之妾士之妻(禮也)則
未知臧氏之母者曷爲者也養公者必以其子入
養(不離人母子因以娛公也)臧氏之母聞有賊以其子易公抱公
以逃(以身死公則可以其子易公非事夫之義然而於王法當賞以活公爲重也)賊至湊公寢而
弑之(弑臧氏子也不知欲弑孝公者納篡邪將利其國也○湊七豆反)臣有鮑廣父與梁
買子者聞有賊趨而至臧氏之母曰公不死也在
是吾以吾子易公矣於是負孝公之周訴天子天
子爲之誅顔而立叔術反孝公于魯顔夫人者嫗
盈女也國色也其言曰有能爲我殺殺顔者吾爲
其妻(殺顔者鮑廣父梁買子也婦人以貞一爲行云爾非也○愬音素本亦作訴爲之于僞反下爲我爲之則爲並同嫗紆具反一)
(音紆羽反爲行下孟反下殺顔者之行同)叔術爲之殺殺顔者而以爲妻(利其)
(色也)有子焉謂之盱夏父者其所爲有於顔者也(爲顔)
(公夫人時所爲顔公生也○盱許于反又許孤反本或作晇一音夸夏父戶雅反盱及夏父邾顔公之二子)盱幼而皆
愛之(叔術嫗盈女皆愛盱)食必坐二子於其側而食之有珍怪
之食(珍怪猶竒異也○而食音嗣)盱必先取足焉夏父曰以來(猶曰)
(以彼物來置我前)人未足(人夏父自謂也)而盱有餘(言盱所得常多)叔術覺焉
(覺悟也知小爭食長必爭國易曰君子見幾而作知幾其神乎幾者動之微者事之先見〇長丁丈反先見賢徧反下欲見見王者同)
曰嘻此誠爾國也夫起而致國于夏父夏父受而
中分之叔術曰不可三分之叔術曰不可四分之
叔術曰不可五分之然後受之(五分受其一○曰嘻許其反也夫音扶)公
扈子者邾婁之父兄也(當夫子作春秋時於邾婁君爲父兄之行公扈者氏也〇之行戶郎反)
習乎邾婁之故(故事也道所以言也)其言曰惡有言人之國賢
若此者乎(惡有猶何有寧有此之類也言賢者寧有反妻嫂殺殺顔者之行乎○惡有音烏注同)誅顔
之時天子死叔術起而致國于夏父(言叔術本欲讓迫有誅顔天子在爾)
(故天子死則讓無妻嫂感兒爭食之事)當此之時邾婁人常被兵于周曰
何故死吾天子(猶曰何故死畜吾天子違生時命而立夏父乎此天子死則讓之效也夫子本所以如上傳賢)
(者惡少功大也猶律一人有數罪以重者論之春秋滅不言入是也案叔術妻嫂雖有過惡當絶身無死刑當以殺殺顔者爲重宋繆公以反)
(國與與夷除馮弑君之罪死乃反國不如生讓之大也馮殺與夷亦不輕于殺殺顔者比其罪不足而功有餘故得爲賢傳復記公扈子言者)
(欲明天子本以上傳通之故公扈子有是言○數所主反復扶又反)通濫則文何以無邾婁(据國)
(未有口繫于人)天下未有濫也(欲見天下實未有濫國春秋新通之爾故口繫于邾婁)天下未
有濫則其言以濫來奔何(据上說天下實未有濫者言春秋新通之也春秋新通之君文)
(成矣不言濫黑弓來奔而反與大夫竊邑來奔同文)叔術者賢大夫也絶之則爲叔
術不欲絶不絶則世大夫也(此解不言濫黑弓意叔術者賢大夫也如不口繫邾婁文)
(言濫黑弓來奔則爲叔術賢心不欲自絶于國又觸天下實有濫無以起新通之文不可設也如口不絶邾婁文言濫黑弓來奔則嫌氏邑起)
(本邾婁世大夫春秋口繫通之文亦不可施)大夫之義不得世故於是推而通
之也(推猶因也因就大夫竊邑奔文通之則大夫不世叔術賢心不欲自絶兩明矣主書者在春秋前見王者起當追有功顯有德)
(興滅國繼絶世)十有二月辛亥朔日有食之(是後昭公死外晉大夫專執楚犯中)
(國圍蔡也)
三十有二年春王正月公在乾侯取闞闞者何邾
婁之邑也曷爲不繫乎邾婁諱亟也(與取濫爲亟〇闞口暫反亟去)
(冀反注同)○夏吳伐越〇秋七月○冬仲孫何忌會晉韓
不信齊高張宋仲幾衛世叔申鄭國參曹人莒
人邾婁人薛人𣏌人小邾婁人城成周(書者起時善其脩廢職有)
(尊尊之意也孔子曰謹權量審法度脩廢官四方之政行焉言成周者起正居實外之○量音亮)〇十有二月
已未公薨于乾侯
春秋公羊卷第十(經傳肆阡捌伯玖拾㭍字注陸阡捌伯捌拾伍字音義壹阡㭍伯捌拾貳字)
