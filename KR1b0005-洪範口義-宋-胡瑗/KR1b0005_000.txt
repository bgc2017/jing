洪範口義書類
提要
(臣)等謹案洪範口義二卷宋胡瑗撰瑗有周
易口義已著錄是書文獻通考作洪範解朱
彝尊經義考註云未見今其文散見永樂大
典中尚可排纂成書周易口義出倪天隠之
手舊有明文晁公武讀書志謂此書亦瑗門
人編錄故無銓次首尾盖二書同名口義故
以例推其為瑗所自著與否固無顯證至其
說之存于經文各句下者皆先後貫徹條理
整齊非襍記語錄之比與公武所說不符豈
原書本無次第修永樂大典者為散附經文
之下轉排比順序歟抑或公武所見又别一
本也洪範以五事配庶徵本經文所有伏生
大𫝊以下逮京房劉向諸人遽以隂陽災異
附合其文劉知幾排之詳矣宋儒又流為象
數之學圖書同異之是辨經義愈不能明瑗
生於北宋盛時學問最為篤實故其說惟𤼵
明天人合一之旨不務新竒如謂天錫洪範
為錫自帝堯不取神龜負人之瑞謂五行次
第為箕子所陳不辨洛書本文之多寡謂五
福六極之應通于四海不當指一身而言俱
駁正注疏自抒心得又詳引周官之法推演
八政以經注經特為精確其要皆歸于建中
出治定皇極為九疇之本辭雖平近深得聖
人立訓之要非讖緯術數者流所可同日語
也宋史本作一卷今校定字句析為二卷乾
隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
