韻補正小學類三(韻書之屬)
提要
臣等謹案韻補正一卷
國朝顧炎武撰按宋志呉棫有毛詩叶韻補音
十卷又韻補五卷陳振孫書錄解題亦同其
叶韻補音惟釋詩三百篇韻補則泛濫無律
所采凡五十家下至歐陽修蘇轍所用亦據
為古音殊不足取今已詳加駁正著之於録
後人不察泛稱朱子作詩集傳尊用其説遂
不敢稍議棫書不知朱子所據者乃十卷之
叶韻非五卷之韻補又不知朱子語録有呉
才老補音甚詳然亦有推不去者之説也炎
武精别古音故獨摘其謬然亦不辨棫有二
書世人以此冒彼致誣朱子之誤則尚未及
詳檢耳然其考据明確以為篤信棫書者迷
途之導固不為無助焉乾隆四十五年七月
恭校上
總纂官臣紀昀臣陸錫熊臣孫士毅
總校官臣陸費墀
