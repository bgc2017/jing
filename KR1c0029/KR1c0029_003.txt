詩傳旁通卷三元梁益撰
國風
衛
衛
衛者衛護曰曹曰衛以其在畿域之内而分曹遮衛
左馮翊右扶風之義也(馮音憑)三國以淇為分鄘云送
我乎淇衛云送子涉淇弼云亦流于淇此以淇為分
界也衛本古觀國夏后啟之庶子太康之弟兄弟五
人俱封于衛是為五觀夏衰滅焉又有一衛國郡國
志云東郡衛國公姚姓舜之後也有河牧城見於桑
欽水經乃今之鎮州靈壽縣西北云觀去聲
淇奥
武公入相
嚴坦叔(粲)曰䟽言淇奥之詩或幽或平未可知也歐
陽補圖屬之平王今定為幽王衛武享國五十有五
前為宣後為平何以知淇奥之中為幽也蓋淇奥美
武公之入相其入者相幽也武公既入作賓之初筵
入為卿士之時幽王時也武公之相于幽至平而進
為公孔氏謂幽王之時武公巳為卿士是也
僴(鑢鐋)
范處義詩補傳曰荀卿云陋者俄且僴釋之者引說
文曰晉魏之間謂猛為僴所以僴為威嚴之貌恂栗
之恂音去聲戰懼意見莊子
鑢力庶切錯也錯者磨物之噐也鐋湯之去聲
淇園之竹
史記河渠書漢武帝元光三年河决瓠子後二十餘
歲天子既封禪廵祭山川自臨决河沈白馬玉璧于
河令羣臣從官自將軍以下皆負薪窴(填)决河是時
東郡薪柴少而下淇園之竹以為楗楗者樹之水中
稍下竹及土木音其勉切
重較
孔穎逹正義曰周禮輿人註云較(角音)兩輢(倚意二音)上出
式者則較謂車之兩旁今謂之平較但周禮無重較
單較之文范處義詩補傳曰較高五尺五寸式高三
尺五寸較既出于式上故謂之重較
張弛
禮記雜記記孔子之言曰一張一弛文武之道鄭氏
註張弛以弓弩喻人也弓弩久張之則絶其力久弛
則失其體
懿戒
國語楚左史倚相曰昔衛武公年數九十五矣猶箴
儆于國於是乎作懿戒以自儆韋昭註云懿詩篇名
讀之曰抑即今大雅抑詩也
考槃
盆缶節歌
莊子妻死箕踞鼓盆惠子曰鼓盆而歌不已甚乎(莊子)
趙王為秦王鼓瑟秦王為趙王擊缶(史記)李斯傳擊瓮
叩缻彈箏摶髀歌呼嗚嗚(史記)楊惲傳酒後耳熱仰天
拊缶而呼烏烏(漢書)缻甫有切與缶同秦人好擊缶以
節歌為樂其俗如此
碩人
邢
邢姬姓侯爵周公之後春秋圖以為有姓無爵非也
僖公元年齊桓公遷邢于夷儀後為衛所滅邢治龍
岡夷儀城内西南隅小城也秦為信城王莽為襄國
隋為邢州今為順德路臣瓉曰夷儀城在襄國西百
里應劭曰邢侯自襄國徙此謂之邢丘
譚(郯)
譚之字亦作□嬴姓子爵魯莊公十年齊桓公滅之
今齊之歴城唐武德中為譚州東南十里有故城杜
預云濟南之東平陸西南有古譚城字又作□與郯
異
郯子爵嬴姓秦為郯郡漢東海郯縣唐入下邳沂沐
(音述)二水間周十餘里有郯子廟其地在齊莒之間宋
淮陽軍治有古郯城
玉藻
路寝公羊傳曰路寢者何正寢也天子諸侯皆有三
寢一曰高寢二曰路寢三曰小寢
小寢禮記玉藻註小寢燕寢也釋服服玄端
河水北流入海
河海皆見周頌
氓
頓丘
爾雅釋丘一成為頓丘謂一頓而成也成者重也頓
丘以丘名縣在朝歌紂都之東漢地理志頓丘縣在
東郡羅長源路史曰頓丘古觀國地夏同姓熙寧省
入清豐縣
童容
童容婦人車飾孔穎逹曰以帷幛車之兩旁如裳以
為容飾巾車註謂之裳幃或曰幢容
體
體兆卦之體金縢書云曰體王其罔害周禮占人凢
卜君占體大夫占色史占墨卜人占坼以此氓詩觀
之固不拘其說
思終思復
左襄二十五年衛太叔文子曰君子之行(下孟切)思其
終也思其復也
竹竿
泉源
泉水即衛州共城之百泉淇水出相州林慮(閭)縣東
流泉水自西北來注之
粲然皆笑
糓梁傳軍人粲然皆笑粲明也笑而露其齒白也選
詩粲然啟玉齒
芄蘭
韘(即朱極三)
韘决拾之决也夏官繕人作抉决者包右拇指以
鈎弦拾則韝左臂以防絆弦以其遂弦故亦名
遂
朱極三
儀禮大射儀曰公就物小射正奉决拾以笥大射正
執弓皆以從於物小射正坐奠笥於物南遂拂以巾
取决興贊設决朱極三鄭康成曰韘之言沓所以彄
沓手指孔穎逹曰極猶放弦也以沓指放弦令不挈
也(挈音契)以朱韋為之三者食指將指無名指小指短
不用凡皮生曰革熟曰韋此朱極三即俗所謂皮包
指(將子亮切中指也)
河廣
衞宋
衛都朝歌在河北宋都睢陽在河南
伯兮
女為悅已容
史記豫讓曰士為知己者死女為悅己者容今智伯
知我必為報讐而死則吾魂魄不愧矣
王
唐啖助春秋傳曰幽厲雖衰雅未為風平王之初人
習餘化及化變風移陵遲久矣
胡文定公春秋傳曰孟子曰王者之迹熄而詩亡詩
亡然後春秋作何也自黍離降為國風天下無復有
雅而王者之詩亡矣
孔氏曰平王東遷政遂微弱化之所被纔及郊圻詩
作後于衛頃公地狹於千里故次之於衛也尊之猶
稱王在風則卑矣(頃公音傾)
宗周
鄭氏詩譜曰始武王作邑於鎬京謂之宗周是為西
都成王在豐欲宅洛邑使召公先相宅既成謂之王
城今河南是召公既相宅周公往營成周今洛陽是
成王居洛邑遷殷頑民於成周復還歸處西都李氏
迂仲曰成王營東都王城則遷九鼎成周則居頑民
焉謹按宗周之地即西都也自周平王東遷于洛之
後豐鎬岐雍西都畿内八百里之地皆為秦人有而
謂之秦矣
戲
戲地名亦水名在驪山之北今新豐有戲亭幽王死
焉郡國圖志昭應東北三十里有古戲亭武王克商
命吕佗伐戲戲在紂都畿内章邯入關至戲亦此地
戲音許宜切左傳襄公九年之戲乃鄭地
黍離
彼
毛傳彼彼宗廟宫室黍離離稷之苗箕子過故殷墟
作麥秀之歌麥秀漸漸兮禾黍油油與黍離之詩意
同漸音杉
君子陽陽
房敖
房毛傳國君有房中之樂鄭箋欲使我從之於房中
俱在樂官也朱子語錄由房只是人出入處古人屋
於房處前有壁後無壁所以通内敖舞位鄭箋欲
使我從之於燕舞之位亦俱在樂官也
揚之水
申
伯爵初為侯平王母申姜國楚靈王遷之今信陽
之方城内也方城山名漢平氏縣魏義陽軍劉宋立
司州宋安郡梁曰北司州改郢州周為申州隋為義
州唐為申州宋曰義陽改信陽軍國朝為信陽州淮
水所出
甫即吕也(吕)
孔穎逹書正義記傳引吕刑多為甫刑詩大雅崧
高為宣王時詩云生甫及申王風揚之水為平王
時詩云不與我戍甫明子孫改封為甫侯穆王時
未有甫名而稱為甫刑者後人以子孫國號名之也
宣王以後改吕為甫而鄭語史伯云申吕雖衰齊許
猶存乃幽王時言仍得稱吕者因申吕之文吕即甫
也
吕姓侯爵伯夷之封也舜紀云伯夷次禹能禮于神
爰封之吕杜預云在南陽宛縣西宛於後周併入南
陽南陽本隷鄧而今之鄧乃隷南陽博物志曲海城
有東吕鄉東吕里太公望所出也寰宇記密之莒縣
東百六十里漢曲海城太公出於東吕吕莒也霍邑
亦曰吕唐武德中為吕州十七年廢乃彘邑也晉獻
公十九年會虞師伐虢滅下陽虢公醜奔衛晉侯命
瑖父吕甥邑于虢此河東之吕也圖經以新蔡為古
吕國後來之吕近於申在周亦曰甫字亦作郙
許
姜姓國太岳之胤也齊許申吕皆四岳之後春秋許
男地即今許州
董澤之蒲
左宣十二年晉厨武子曰董澤之蒲可勝既乎厨武
子晉大夫魏錡董澤晉之澤名其地多蒲柳可為箭
蒲柳一名楊柳
不共戴天
曲禮註父者子之天殺巳之天與共戴天非孝子也
行求殺之乃止故父母之讐不與共戴天
中谷有蓷
益母草
蓷一名益母一名茺蔚爾雅萑蓷萑音追䟽釋曰萑
一名蓷郭璞註曰今茺蔚也茺音充蔚音尉葉似荏
方莖白華華生節間全似杜天麻而不生横枝天麻
則方莖紫華子黑色細長三稜一名蔚臭劉歆云萑
臭穢一名益母故昔者曾子見益母而悲也荏似紫
蘇而高大音稔
脯脩
如脯之謂脩脩乾肉脯也
葛藟
不有寡君
有謂有心服事不有謂無心服事左傳昭公三年晉
韓宣子(韓起)使叔向對宋子皮(罕虎)曰君若辱有寡君在
楚何害修宋盟也君苟思盟寡君乃知免於戾矣君
若不有寡君雖朝夕辱於敝邑寡君猜焉君實有心
何辱命焉君其往也苟有寡君在楚猶在晉也
漘
夷上洒下曰漘孫炎云平上陗下也郭璞云厓上平
坦而下水深者為漘洒取猥切音璀峻貌
采葛
荻
爾雅釋草曰蕭荻李廵云荻一名蕭陸璣以為荻蒿
或以為牛尾蒿陸農師曰蕭可以祭故其字从肅亦
秋風之過蕭意氣肅然故蕭一名荻而其字从肅也
蕭可以緯顔延年靖節徵士誄云灌畦鬻蔬為供魚
菽之祭織絇緯蕭以充糧粒之費陸璣字元恪吳人
陸佃字農師山隂人
鄭
鄭之名三桓公采地於咸林蓋未為國其地在華隂
鄭縣今鄭縣西北三里有古鄭城武公徒河南併虢
鄫十邑居之故莊公云吾先君新邑於此是為新鄭
在今鄭州耆舊傳云桓公死於犬戎其民南奔漢中
是為南鄭今興元府路
緇衣
好賢如緇衣(孔叢子)
禮記子曰好賢如緇衣惡惡如巷伯則爵不瀆而民
作愿刑不試而民咸服鄭氏註曰緇衣巷伯皆詩篇
名也緇衣首章曰緇衣之宜兮敝予又改為兮適子
之舘兮還予授子之粲兮言此衣(於既切)緇衣者賢者
也宜長為國君其衣敝我願改制授之以新衣是其
好賢欲其貴之甚也
孔叢子孔子曰於緇衣見好賢之至(至朱傳作實)
叔于田
共叔叚
左隱元年鄭武公娶于申曰武姜生莊公及共叔叚
及莊公即位請京使居之謂之京城太叔太叔將襲
鄭公命子封(公子吕)帥車二百乘以伐京京叛太叔叚
叚入于鄢公伐諸鄢太叔出奔共(鄢音偃共音恭)
大叔于田
火焚而射
火火田也爾雅火田為狩王制昆蟲未蟄不以火田
周禮仲春蒐田用火弊火田者焚除萊草而田獵也
弊者止也皆殺而火止故曰火弊
上駟
史記齊田忌與諸公子馳射不勝孫臏曰以君下駟
與彼上駟取君上駟與彼中駟取君中駟與彼下駟
既馳三輩忌一不勝而再勝乃得千金見齊世家
舍拔覆彇
拔矢末也所謂括也字亦作筈箭本受弦處也孔氏
曰以鏃為首故括為末舍拔放箭也音䟦彇與蕭□
字同弓之梢末所謂弭也蓋弓弭頭也曲禮左手執
簫䟽者云弓頭梢剡差斜似簫故名曰簫又謂之弰
(師交切)剡銳利也禮云圭剡上謂削之令上銳也
掤冰
左昭十三年魯司鐸射懷錦奉壺飲冰射音亦司鐸
官之名冰與掤同箭筩也可以取水飲又昭二十七
年晉范獻子曰豈其伐人而說(脫)甲執冰以游箭筩
今謂之箶簏簏亦作簶
清人
高克
左傳鄭人為之賦清人清邑在滎陽中牟西
鄭棄其師
春秋閔公二年鄭棄其師公羊傳鄭棄其師者何惡
其將也鄭伯惡高克使之將逐而不納棄師之道也
榖梁傳鄭棄其師惡其長也兼不反其衆則是棄其
師也
羔裘
君用純物
君之衣用純色之物臣下之者下一等也如今之番
披襖之類人君純用銀鼠人臣必雜以貂鼠不敢用
一色也
遵大路
攬子袪
宋玉登徒子好色賦曰臣少曾遠遊從容鄭衛溱洧
之間是時向春之末迎夏之陽倉庚喈喈羣女出桑
此郊之姝華色含光體美容冶不待飾装臣觀其麗
因稱詩曰遵大路兮攬子袪贈以芳華辭甚妙李善
文選註曰稱此詩者此本鄭詩故稱之以感動
女曰鷄鳴
明星
爾雅釋星明星謂之啟明郭景純註太白星也晨見
東方為啟明昏見西方為太白启與啟同太白一名
長庚餘見大東
弓繳加鳬鴈
史記楚世家曰楚人有好以弱弓微繳加歸鴈之上
者頃襄王聞之召而問之對曰小人之好射鶀鴈羅
鸗小矢之發也何足以為大王道也且稱楚之大因
大王之賢所弋非直此也好音耗繳音灼頃音傾鶀
音其小鴈也鸗音龍小鳥名直猶但也歸鴈非謂北
歸之鴈
鴈宜麥之屬
禮記内則牛宜稌羊宜黍豕宜稷犬宜梁鴈宜麥魚
宜苽稌秔稻也稌音杜秔音庚黍秫粟也秫音術稷
穄粟也穄音祭梁似粟而大五穀之長也苽茭苗米
也苽音孤
珩璜琚瑀
毛傳雜佩者珩璜琚瑀衝牙之類珩音衡璜音黃亦
音横琚音居瑀音禹瑀石次玉製為大珠
觽燧箴管
内則子事父母左右佩用左佩紛帨刀礪小觽金燧
右佩玦捍管遰大觽木燧婦事舅姑左佩紛帨刀礪
小觽金燧右佩箴管線纊鄭氏註曰紛帨拭物之巾
也今齊人有言紛者刀礪小刀及礪礱也小觽解小
結也觽貌如錐以象骨為之金燧可取火於日捍猶
拾也言可以捍絃也管筆彄也遰刀鞸也木燧鑚火
也箴管箴在管中也帨音税礪音厲觽許規切燧音
遂玦音决捍音汗遰音逝箴與針同纊音曠彄苦候
切彄呇也鞸音畢
褰裳
溱洧
溱水一名潧水一名澮水出滎陽澮城西北鷄絡塢
下東南入府洧水出滎陽密縣西馬嶺山密今隸
河南其水東南有溱水入焉又過新鄭有黃水入焉
又東南至長平入穎水長平今為陳州西華縣西漢
地理志亦云洧川出穎州陽城山東南至長平入穎
今汴梁之洧川縣地近鄭州
丰
褧禪
記玉藻曰禪為絅帛為褶註曰絅有衣裳而無裏褶
裌也有表裏而無著褧與絅同禪音丹褶音牒裌音
夾著音貯著者袍中之絮所謂枲著
東門之墠
陂阪(除地町町)(栗)
爾雅釋地陂者阪陂音坡與坡同郭景純曰坡陀不平
除地町町者町吐鼎切墠除也去草也封土為壇除
地為墠町町言有町畦
門之旁有栗毛傳行上栗也鄭箋行道也左傳趙武
魏絳斬行栗杜預云表道樹也
揚之水
迋與誑同
左定十年宋公子地出奔陳宋景公弗止公子辰為
之請弗聽辰曰是我迋吾兄也按春秋傳迋字之義
正與此揚之水詩人實迋女(汝)之迋同迋者欺誑也
音求况切又古况切
齊
齊地在今青州之境左傳昭公二十年晏子對齊景
公曰昔爽鳩氏始居此地季萴因之有逢伯陵又因
之薄姑氏又因之然後太公因之爽鳩當在太昊時
季萴夏之季伯陵薄姑氏商之末齊有二其一北
齊逢伯陵之後伯陵先封逢後改封齊故稱逢伯陵
伯益書曰炎帝生器器生伯陵周語曰天黿之分我
之皇妣太姜之姪伯陵之後逢公之所憑神伯陵太
姜之祖逢公伯陵之後為商侯伯封于齊地是伯陵
前封于齊而太公繼其後也太公之齊侯爵居爽鳩
氏之故墟太公都營丘今青州之臨淄然營丘故城
乃在濰州之昌樂故萊侯與太公争營丘後胡公徙
薄姑齊地記云丘高九丈下周三百步丘臨淄水故
曰臨淄
鷄鳴
無庶
嚴坦叔曰無庶猶言庶無古人辭急倒用也
坦叔曰齊亦二南之變也
還
峱
地理志峱嶩巙皆山名在齊地音皆乃高切
著
親迎(西階)
禮記哀公問冕而親迎(去聲)不已重乎孔子愀(悄)然作
色而對曰合二姓之好以繼先聖之後以為天地宗
廟社稷之主君何謂巳重乎孔子又曰天地不合萬
物不生大昏萬世之嗣也君何謂巳重乎昏義曰父
親醮子而命之迎男先於女也醮冠昏祭名酌酒而
無酬酢曰醮
西階儀禮昏禮篇婦至主人揖婦以入及寢門揖
入升自西階
東方未明
瞿瞿
漢吳王濞傳曰西王瞿然駭師古曰瞿然無守之貌
禮記檀弓曾子聞之瞿然皆驚顧之貌
南山
雄狐
陸農師曰雄狐說者以為牡狐非也宜讀如狐不二
雄之雄雄狐君象也狐一羣不二雄
盧令
于思
左宣二年宋城華元為植廵功城者謳曰睅其目皤
其腹棄甲而復于思于思棄甲復來為植者植謂將
主也睅音還之上聲
載驅
汶(濟清河)
汶水出萊蕪縣西南經濟北至東平壽張縣入濟萊
蕪今隸兖州一云出奉符縣原山西北
濟濟水从滎陽縣北東過敖山北東合滎瀆滎瀆
今流已絶東索水入之東過陽武縣北又東過封丘
縣東過酸棗縣之烏巢澤北又東過乘氏縣南分為
荷水東北過鉅野濮水入之東北過壽張汶水从東
北來入之北過湏城漁山之東左合馬頰水北過臨
邑東北過盧城北東北濼水入之濼音洛亦音鹿其
水出齊州歴城縣西北入于濟謂之濼口又東北過
華不注山華水入之東北過蒲臺縣東過鄒平時水
入之時水一名耏一名如水一名澅水一名乾時又
東北過樂安故城南東北過利縣西利縣在濟城北
又東北過甲下邑河分一枝入焉釋名云濟濟也言
源出河北濟河而南也濟水多伏流地中南豐曾子
固知濟南作二堂一曰歴山之堂一曰濼源之堂以
館使客曾公齊州二堂記曰按圖泰山之北與齊之東
南諸谷之水西北滙于黑水之灣又西北滙于柏崖
之灣而至于渴馬之崖蓋水之來也衆其北折而西
也悍疾尤甚及至于崖下則泊然而止而自崖以北
至于歴城之西蓋五十里而有泉涌出高或至數尺
其旁之人名之曰趵突之泉齊人皆謂嘗有棄糠于
黑水之灣者而見之於此蓋泉自渴馬之崖潜流地
中而至此復出也趵突之泉冬溫泉旁之𬞞甲經冬
常榮故又謂之溫泉其注而北則謂之濼水達于清
河以入于海舟之通于齊者皆于是乎出也齊多甘
泉冠于天下其顯名者以十數而色味皆同以余驗
之蓋莽濼水之旁出者也濼水嘗見於春秋魯桓公
十有八年公及齊侯會于濼杜預釋一在歴城西北
入濟水自王莽時不能被河南而濼水之所入者清
河也預蓋失之趵方車切玉篇云足擊聲
清河泗水舊云出汴縣故城東南桃虚西北卞縣
今兖州泗水縣是或云泗水出鄆州梁山泊許慎說
文云泗水受濟水桑欽水經云濟水至濟隂乘氏縣
分為二一水東北流為北濟一水南流為南濟鄭夾
漈曰今此水與濟已不通泗源出泗水縣西南流有
洙水入之洙水出魯城北下合泗水所謂洙泗也西
南至方與(音余)縣荷水入之其水出乘氏班固亦謂之
泗水方與今單州魚臺縣有漷水至高平湖陸入泗
水又南至彭城名曰汴水有雎水入之雎水自浚儀
縣東經陳留梁譙沛彭城入泗浚儀改為祥符縣西
南至下坯有沂水入之沂水舊云出蓋(音閤)縣艾山今
其地在泗水奉符間南流又南過臨沂至下坯入泗
又南至楚州山陽縣入淮此水今人謂之清河
敝笱
禚(祝丘)(防)(穀)
春秋莊公二年會禚音灼齊地祝丘魯地七年春會
防魯地冬會榖齊地
猗嗟
大射鵠賓射正(音征)
大射者將祭而擇士於射宫賓射者諸侯來朝與之
射於朝又有燕射因燕賓客即與之射於寢此三射
者射之禮也正鵠皆鳥名齊魯之間呼題肩鳥為正
小而捷黠射之難中故取名焉
金僕姑
左莊十一年乘丘之役公以金僕姑射南宫長萬金
僕姑箭名長萬宋大夫長上聲
趙子
唐趙匡字伯循天水人仕至殿中侍御史淮南節度
判官明春秋經學授關中啖助叔佐助授吳郡陸淳
伯冲淳作春秋集傳纂例行於世
詩傳旁通卷三
