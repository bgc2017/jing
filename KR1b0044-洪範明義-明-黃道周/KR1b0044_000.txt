洪範明義書類
提要
(臣)等謹案洪範明義四卷明黃道周撰道周
有三易洞璣别著錄是編乃崇禎十年官左
諭德掌司經局時纂集進呈之書其自序曰
上卷言天人感召性命相符及好德用人之
方下卷言陰隲相協彝倫條貫旁及陰陽歷
數之務初終兩卷乃正定篇章分别倫序道
周之學深于天文律吕其以水火金木土之
汨叙類集歷代災異意存鑒戒不免沿襲伏
生董仲舒劉向相傳之說至于八政疇序以
食配坤以貨配巽以祀配離以司空配兑以
司徒配艮以司寇配坎以賓配震以師配乾
已屬牽合又配以六十四卦先後天圖更屬
傅會其最異者至以河圖洛書配歷數而曰
自某年至某年為稼穡初際中際末際以至
從革曲直潤下炎上莫不有初際中際末際
其說更不可究詰至于改農用為晨用衍忒
為衍弌六極為六殛更屬臆說其章段次第
自蘇軾洪邁張九成葉夢得王柏吳澄金履
祥胡一中歸有光皆疑其舛錯各為更定道
周兼採衆說參以已見亦未見其必然惟其
論天人相應之理意存鑒戒較王安石之解
洪範以天變為無與于人事者固為勝之讀
者取其立言之大旨可也乾隆四十四年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
洪範明義原序
臣觀五帝三皇之道備在易象自易象而外惟有洪範
一書爲堯舜所授於禹湯周公所得於箕子者易於明
夷之卦推崇箕子明羲文之道在箕子非他作者之所
敢望也漢興伏鼂口授不真厥後諸儒皆因伏鼂以證
古簡是以訛舛相沿失其倫脊五十九篇之中時有依
託先後間出然皆史家述記之言雖巔末稍殊無傷大
義如武成洛誥先儒之所正定後人不以爲非獨洪範
一書以理義古奥條貫錯綜沿二千年未之有改使禹
箕之結撰與史記同觀神聖之微言爲耄口所亂良可
惜也臣攷篇中有錯簡者三訛字者三錯簡如五紀三
德敷言錯而在後威福建極敷言錯而在前訛字如晨
爲農弌爲忒殛爲極之類皆伏鼂之所不稽鄭孔所未
說宋元諸儒稍發其端明興諸賢未竟厥緒臣下愚迂
昧繹思此義近二十年幸逢聖主留神經籍奉旨纂輯
乃復不揣爲明義四卷其上卷皆言天人感召性命相
符及好德用人之方下卷皆言隂隲相協彛倫條貫旁
及隂陽歷數之務初終兩卷乃正定篇章分别倫序以
及聖神授受之統凡八萬七千六百餘言臣下愚迂昧
私意以爲古今典籍自易象春秋而外所可敦崇紬繹
未有過於斯書者也黃道周序
洪範明義卷首
明黃道周撰
洪範
(洪大範法也言天地之大道百世所取法也書序云武王勝殷殺受立武庚以箕子歸作洪範孔安國以)
(是書箕子所作蓋自夏商而下聖賢之筆僅有存者獨是篇耳神禹既歾至道難聞湯伊所傳極於人事)
(是篇統括天人綱紀萬象信易學之閫奥聖道之要領也後世聖人有志於堯舜之道傳神禹之學者必)
(在是篇焉篇中有錯簡三四處讀者相沿迷其條貫今先爲甄别釐正而後明釋其義皆仰藉聖謨遠資)
(祖訓庶可質諸無疑俟而不惑焉)
原本古文(上卷皆依原文)
惟十有三祀王訪于箕子王乃言曰嗚呼箕子惟天隂
騭下民相協厥居我不知其彛倫攸叙箕子乃言曰我
聞在昔鯀陻洪水汨陳其五行帝乃震怒不畀洪範九
疇彛倫攸斁鯀則殛死禹乃嗣興天乃錫禹洪範九疇
彛倫攸叙
初一曰五行次二曰敬用五事次三曰農用八政次四
曰協用五紀次五曰建用皇極次六曰乂用三德次七
曰明用稽疑次八曰念用庶徵次九曰嚮用五福威用
六極(農疑作晨極疑作殛)
一五行一曰水二曰火三曰木四曰金五曰土水曰潤
下火曰炎上木曰曲直金曰從革土爰稼穯潤下作鹹
炎上作苦曲直作酸從革作辛稼穯作甘
二五事一曰貌二曰言三曰視四曰聽五曰思貌曰恭
言曰從視曰明聽曰聰思曰睿恭作肅從作乂明作哲
聰作謀睿作聖
三八政一曰食二曰貨三曰祀四曰司空五曰司徒六
曰司寇七曰賓八曰師
四五紀一曰歲二曰月三曰日四曰星辰五曰歷數
(宋臣蘇軾云此下有曰王省惟歲至則以風雨八十七字自洪邁張九成葉夢得皆云然當從之爲正)
五皇極皇建其有極
(蘭溪金履祥云此下有皇極之敷言自無偏無陂至以爲天下王一百字理亦當然其歛時五福至作汝)
(用咎三段一百四十六字宜在末章五福六殛之下)
歛時五福用敷錫厥庶民惟時厥庶民于汝極錫汝保
極凡厥庶民無有滛朋人無有比德惟皇作極
凡厥庶民有猷有爲有守汝則念之不協于極不罹于
咎皇則受之而康而色曰予攸好德汝則錫之福時人
斯其惟皇之極
無虐煢獨而畏高明人之有能有爲使羞其行而邦其
昌凡厥正人既富方穀汝弗能使有好于而家時人斯
其辜于其無好德汝雖錫之福其作汝用咎
(臣按此三段一百四十六字皆言好德錫福之事爲箕子既叙九疇又申錫其義以明皇極爲九用之宗)
(壁書漆簡誦習既稀間有斷落遂取諸有錫極字類者皆繫于建極之下不知其爲申明福殛之說諦繹)
(先後其條貫自明也)
無偏無陂遵王之義無有作好遵王之道無有作惡遵
王之路無偏無黨王道蕩蕩無黨無偏王道平平無反
無側王道正直會其有極歸其有極
(臣按此皇極敷言猶周公致戒孺子其朋之意即繫皇建有極之下與金履祥說合無疑也)
曰皇極之敷言是彛是訓于帝其訓凡厥庶民極之敷
言是訓是行以近天子之光曰天子作民父母以爲天
下王
(臣按此兩段一百字皆皇極之敷言箕子既述敷言又中其說猶五紀之下有曰王省惟歲至則以風雨)
(八十七字也凡厥庶民下有皇字)
六三德一曰正直二曰剛克三曰柔克平康正直彊弗
友剛克燮友柔克沈潛剛克高明柔克
(臣按此一段三十六字皆本王道以成三德與下文威福之義無涉)
惟辟作福惟辟作威惟辟玉食臣無有作福作威玉食
臣之有作福作威玉食其害于而家凶于而國人用側
頗僻民用僭忒
(臣按此一條四十八字即在歛福錫極三段之後蓋合福殛嚮威而言之以明兩用之歸於皇極以終九)
(疇之義也)
七稽疑擇建立卜筮人乃命卜筮曰雨曰霽曰蒙曰驛
曰克曰貞曰悔凡七卜五占用二衍忒
(衍弌猶大衍之掛一也因上文有忒字遂誤作忒字相近也)
立時人作卜筮三人占則從二人之言汝則有大疑謀
及乃心謀及卿士謀及庶人謀及卜筮汝則從龜從筮
從卿士從庶民從是之謂大同身其康彊子孫其逢吉
汝則從龜從筮從卿士逆庶民逆吉卿士從龜從筮從
汝則逆庶民逆吉庶民從龜從筮從汝則逆卿士逆吉
汝則從龜從筮逆卿士逆庶民逆作内吉作外凶龜筮
共違于人用静吉用作凶
八庶徵曰雨曰暘曰燠曰寒曰風曰時五者來備各以
其叙庶草蕃廡一極備凶一極無凶
曰休徵曰肅時雨若曰乂時暘若曰哲時燠若曰謀時
寒若曰聖時風若曰咎徵曰狂恒雨若曰僭恒暘若曰
豫恒燠若曰急恒寒若曰蒙恒風若
曰王省惟歲卿士惟月師尹惟日歲月日時無易百穀
用成乂用明俊民用章家用平康日月歲時既易百穀
用不成乂用昏不明俊民用微家用不寧庶民惟星星
有好風星有好雨日月之行則有冬有夏月之從星則
以風雨
(臣按此一段八十七字爲五紀演疇如蘇軾之說也宜在第四疇五紀之下)
九五福一曰夀二曰富三曰康寧四曰攸好德五曰考
終命
六極(極當作殛)一曰凶短折二曰疾三曰憂四曰貧五曰惡
六曰弱
(臣繹二條文義未終古人立言各有綱紀次第其歛時五福用敷錫厥庶民三段一百四十六字宜在此)
(下無疑也又惟辟作福四十八字皆嚮威之義與剛克無涉亦與是相聯則文義燦然條貫備舉矣或疑)
(無偏無陂兩段與是嚮威義亦相聯當爲此篇一大綰束則文意悠揚前後無憾然古人文字不作修倩)
(只要綱紀分明自四五紀而下各有衍疇則皇建其有極而下亦須分疏但不得以保極作極會極歸極)
(之類滙於一處耳今定中條爲皇極之敷言凡演一百字自五福六極而下有歛時五福三段一百四十)
(六字結以惟辟作福一段四十八字體嚴義足無所復疑凡洪範一篇一千二百九十五字無有闕漏但)
(段落錯置耳今定爲經文如左)
正定今文(下卷皆依今文)
惟十有三祀王訪于箕子
王乃言曰嗚呼箕子惟天隂騭下民相協厥居我不知
其彛倫攸叙
箕子乃言曰我聞在昔鯀陻洪水汨陳其五行帝乃震
怒不畀洪範九疇彛倫攸斁鯀則殛死禹乃嗣興天乃
錫禹洪範九疇彛倫攸叙
初一曰五行次二曰敬用五事次三曰農用八政次四
曰協用五紀次五曰建用皇極次六曰乂用三德次七
曰明用稽疑次八曰念用庶徵次九曰嚮用五福威用
六極(農用之農疑作晨六極之極當作殛)
一五行一曰水二曰火三曰木四曰金五曰土水曰潤
下火曰炎上木曰曲直金曰從革土爰稼穯潤下作鹹
炎上作苦曲直作酸從革作辛稼穯作甘
二五事一曰貌二曰言三曰視四曰聽五曰思貌曰恭
言曰從視曰明聽曰聰思曰睿恭作肅從作乂明作哲
聰作謀睿作聖
三八政一曰食二曰貨三曰祀四曰司空五曰司徒六
曰司寇七曰賓八曰師
四五紀一曰歲二曰月三曰日四曰星辰五曰歷數
(此下依蘇軾曰王省惟歲至則以風雨八十七字)
曰王省惟歲卿士惟月師尹惟日歲月日時無易百穀
用成乂用明俊民用章家用平康日月歲時既易百穀
用不成乂用昏不明俊民用微家用不寧庶民惟星星
有好風星有好雨日月之行則有冬有夏月之從星則
以風雨
五皇極皇建其有極
(此下依金履祥無偏無陂一百字)
無偏無陂遵王之義無有作好遵王之道無有作惡遵
王之路無偏無黨王道蕩蕩無黨無偏王道平平無反
無側王道正直會其有極歸其有極
(臣按此五十六字爲皇極敷言下段四十四字宜爲終篇之末簡)
曰皇極之敷言是彛是訓于帝其訓凡厥庶民極之敷
言是訓是行以近天子之光曰天子作民父母以爲天
下王
(臣按此四十四字宜在威福篇末詳定於後)
六三德一曰正直二曰剛克三曰柔克平康正直彊弗
友剛克燮友柔克沈潛剛克高明柔克
(舊本惟辟作福四十八字今移在五福六殛之後)
七稽疑擇建立卜筮人乃命卜筮曰雨曰霽曰蒙曰驛
曰克曰貞曰悔凡七卜五占用二衍忒立時人作卜筮
三人占則從二人之言汝則有大疑謀及乃心謀及卿
士謀及庶人謀及卜筮汝則從龜從筮從卿士從庶民
從是之謂大同身其康彊子孫其逢吉汝則從龜從筮
從卿士逆庶民逆吉卿士從龜從筮從汝則逆庶民逆
吉庶民從龜從筮從汝則逆卿士逆吉汝則從龜從筮
逆卿士逆庶民逆作内吉作外凶龜筮共違于人用静
吉用作凶
八庶徵曰雨曰暘曰燠曰寒曰風曰時五者來備各以
其叙庶草蕃廡一極備凶一極無凶
曰休徵曰肅時雨若曰乂時暘若曰哲時燠若曰謀時
寒若曰聖時風若
曰咎徵曰狂恒雨若曰僭恒暘若曰豫恒燠若曰急恒
寒若曰蒙恒風若
九五福一曰夀二曰富三曰康寧四曰攸好德五曰考
終命
六極一曰凶短折二曰疾三曰憂四曰貧五曰惡六曰
弱
歛時五福用敷錫厥庶民惟時厥庶民于汝極錫汝保
極凡厥庶民無有滛朋人無有比德惟皇作極
凡厥庶民有猷有爲有守汝則念之不協于極不罹于
咎皇則受之而康而色曰予攸好德汝則錫之福時人
斯其惟皇之極
無虐煢獨而畏高明人之有能有爲使羞其行而邦其
昌凡厥正人既富方榖汝弗能使有好于而家時人斯
其辜于其無好德汝雖錫之福其作汝用咎
(三段一百四十六字言歛福好德以終建極之義與威福相聯)
惟辟作福惟辟作威惟辟玉食臣無有作福作威玉食
臣之有作福作威玉食其害于而家凶于而國人用側
頗僻民用僭忒
(臣按全篇文義曰皇極之敷言一段四十四字移足於此則條貫完好先儒未開此義姑以敷言兩段相)
(承世遠文湮無徵弗信尚俟聖明獨斷定其式序以貽來人也)
洪範明義卷首
