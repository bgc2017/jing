三家詩拾遺卷六
柳州府知府范家相撰
國風
葛屦
摻摻女手(摻韓作&KR1021;)
韓詩内傳&KR1021;&KR1021;女手之貌(文選注)古詩纖纖出素手
本此
汾沮洳
齊詩匡衡曰晉侯好儉而民畜聚(奏疏)
儉為美德能畜聚則戶有蓋藏家給人足矣如匡
衡則非刺也
園有桃
我歌且謠
韓詩有章曲曰歌無章曲曰謠(釋文)
伐檀
齊詩張楫曰伐檀刺賢者不遇明王也(文選注)
張氏之說與毛略同按孔叢子曰伐檀見賢者之
先事後食也與孟子答公孫丑之意正同董仲舒
及薛漢之說皆然毛傳謂在位貪鄙賢者不得仕
進張楫謂賢者不遇明王俱非詩意
彼君子兮不素餐兮不素食兮
韓詩薛君章句曰何為素餐素餐者質也人但有質
樸而無治民之才名曰素餐尸禄者頗有所知善惡
不明默然不語苟欲得禄而已譬如尸焉(文選注)
狩獵稼穡有位之君子如此可謂質矣而又能蒞
官治民是謂不素餐之君子能不素餐則亦不尸
禄矣
董仲舒曰不素食兮先其事後其食謂之治身也
河水清且淪漪
韓詩順流而風曰淪文貌(釋文)
蟋蟀
歲聿其莫
韓詩薛君章句曰聿辭也莫晚也言君子之年歲已
晚也(文選注)
不曰歲晚而曰君子之年歲已晚猶云老冉冉其
將至勸其及時為樂也君子良士之稱此非刺晉
僖儉不中禮之意甚明季札聞歌唐而嘆其憂之
深有陶唐之遺民孔叢子曰於唐見儉德之大也
思深而有儉德無已太康職思其居之謂
山有樞
魯詩司馬遷曰當周公召公共和之時成侯曾孫僖
侯甚嗇愛物儉不中禮國人閔之唐之變風始作(史記)
子有酒食何不日鼓瑟
魯詩傳曰天子食日舉樂諸侯不釋縣大夫士日琴
瑟(公羊傳注引魯傳)
此本曲禮文而魯詩引之以明上下皆不可斯須
去樂之意非專指下位也
揚之水
素衣朱襮(襮魯作綃)魯詩内傳綃綺屬(鄭注士昏禮引魯傳)
綢繆
見此邂逅(逅韓作覯)
韓詩内傳邂逅不固之貌(釋文)
卒然幸遇不可久長故曰不固毛傳别本亦作邂
逅釋文解說也與韓異義
有杕之杜
噬肯適我(噬韓作逝)
韓詩内傳逝及也(釋文)言猶及君子之在而幸其適
我而飲食欵留之也分明幸見君子而愛之之詞
車粼
寺人之令(韓作伶)韓詩傳曰伶使伶也(釋文)
小戎
俴駟孔羣
韓詩駟馬不着甲曰俴駟(釋文)
按鄭箋以俴駟為四介馬孔疏以淺薄之金為甲
而韓以為不着甲何也鞌之戰不介而馳春秋時
固已有之秦人剽疾或類與
蒹葭
韓詩薛君曰大渚如沚(文選注)
終南
顔如渥丹(丹韓作沰)韓詩傳曰沰(撻各切)赭也(釋文)
黃鳥
齊詩匡衡曰秦伯貴信而民多從死(奏疏)
應劭曰秦穆公與羣臣飲酣言曰生共此樂死共
此哀于是奄息仲行緘虎許諾及公薨皆從死故李
德裕論曰若三良者殉榮樂非殉仁義也此貴信之
說也史記穆公葬于雍從死者百七十人此民多
從死非獨三良也
晨風
□彼晨風韓詩□作鷸謂鷸乘朝風而飛也其義不同
六書故亦以晨風為朝風漢魏人則以晨風為鸇
渭陽
魯詩劉向曰重耳入秦秦送之晉太子罃思母之恩
而送舅氏曰我送舅氏曰至渭陽(列女傳)
宛丘
齊詩匡衡曰陳夫人好巫而民多淫祀(奏疏)班固曰
周武王封媯滿于陳是為胡公妻以元女大姬婦人
尊貴好祭祀用巫故其俗好巫鬼者也詩稱擊鼓于
宛丘之上婆娑于枌𣗳之下是有大姬歌舞之遺風
也(地理志)
按季札聞歌陳而嘆曰國無主其能久乎國之無
主者民皆淫祀忘其本業而上不禁止之謂非必
以宛丘之子即為陳主也班氏故以是詩與東門
之枌並舉夫民化其上而上與下如出一心非刺
其君而何
東門之枌榖旦于差韓詩作嗟謂擇令日而招同類
猶嗟我婦子之嗟亦偹一說
衡門可以樂饑韓詩作可以療饑義亦異
東門之池魯詩孔安國曰停水曰池(鄭箋)
墓門
魯詩劉向曰陳辨女陳之采桑女也魯大夫解居使
于陳遇采桑之女止而戲之曰子為我歌吾將舍女
乃歌曰墓門有棘斧以斯之夫也不良國人知之又
曰為我歌其二女曰墓門有梅有鴞萃止夫也不良
歌以訊之大夫曰其棘則是其鴞安在女曰陳小國
也攝乎大國之間加之以師旅因之以饑饉其人且
亡而況鴞乎乃服而舍之(列女傳)
此謂辨女歌墓門之詩非謂作墓門之詩也其曰
人且亡而況鴞乎借詩比刺于本義不涉楚辭何
&KR2848;鳥萃棘而縱子肆情王逸注曰解居父聘吳過
陳之墓門見婦負其子欲與之淫佚婦人引詩刺
之其說尤明諸家好竒竟有以墓門一詩為辨女
作者未之考也但墓門是地非丘墓之門與左傳
正同故節而辨之焉
歌以訊之韓詩訊諫也(釋文)
防有鵲巢誰侜予美(韓作娓)韓内傳娓美也(釋文)
澤陂傷如之何(石經作陽)魯詩傳曰陽予也
碩大且卷(韓卷作㜝)韓詩薛君曰㜝重頥也(太平御覽)
匪風
匪風發兮匪車偈兮(偈韓作揭)顧瞻周道中心怛兮(怛韓作&KR1826;古怛)
(字)
韓詩外傳成周之時隂陽調寒暑平羣生遂萬物寧
故曰其風治其樂逹其驅馬也舒其民依依其行遲
遲其意好好詩曰匪風發兮匪車揭兮顧瞻周道中
心&KR1826;兮王吉曰是非古之風也發發者是非古之車
也揭揭者蓋傷之也(疏引詩)
舉古之風與車以慨今之不然即周道之所見以
興成周之道也故卒章曰誰將西歸懷之好音
候人
荷戈與祋(祋韓作綴)維鵜在梁不濡其翼彼其之子不稱
其服
韓詩鄭康成曰汚澤善居泥水之中在魚梁以不濡
其翼為才如君子以不稱其服為有德(表記注)
王應麟曰此韓詩說也言汚澤之鳥尚以不濡
其翼為才況為君子而在上可以不稱其服乎國
語載楚子引詩曰彼其之子不遂其媾郵之也郵
與尤通蓋古說已深
鳲鳩
鳲鳩在桑其子七兮淑人君子其儀一兮其儀一兮心
如結兮
魯詩傳曰鳲鳩之所以飬七子者一心也君子所以
理萬物者一儀也(說苑引魯詩傳文)
按荀子曰其儀一兮心如結兮故君子結于一也
此魯說之本唯心結于一而不二斯儀見於外而
如一儀一即不忒記曰其在朝廷則道仁聖禮義
之序燕處則聽雅頌之音行步則有環珮之聲升
車則有鸞和之音居處有禮進退有度百官得其
宜萬事得其序故曰其儀不忒正是四國儀一之
義大矣哉經傳皆美君子之詞毛以為刺者美古
之君子以刺今之君之不一也其說一貫
七月
歐陽修曰七月詩燕齊魯皆無之按太平御覽明
載韓嬰七月之說即釋文亦載有八月在宇之訓
是韓詩之有七月甚明齊魯在宋時亡之已久不
知歐公此言何本
四之日舉趾
韓詩傳曰言至于四月始可舉趾以耕也(太平御覽)
四月秀葽獻豜于公
魯詩劉向曰秀葽味苦苦葽也鄭氏曰四歲曰肩
(周禮注)
八月在宇塞向墐戶嗟我婦子曰為改歲入此室
處
韓詩宇屋霤向北向忩也(釋文)班固曰曰為改歲入
此室處所以順隂陽備盜賊習禮文也(白虎通)
二之日鑿冰冲冲
韓詩冰者窮谷隂氣所結不洩則化為伏隂(初學記引内傳)
左傳言藏冰必取之深山窮谷固隂沍寒鑿而取
之即以洩隂也可見王政之施無非節宣隂陽之
道
鴟鴞
三家詩趙岐曰鴟鴞刺邠君也(孟子注)
鴟鴞鴟鴞旣取我子無毁我室恩斯勤斯鬻子之閔斯
韓詩薛君曰䲭鴞鸋鴂鳥名也䲭鴞所以愛養其子
者適以病之也愛養其子者謂堅固其窠巢病之者
謂不知托于大𣗳茂枝反敷之葦䓟風至䓟折巢覆
子死有卵則破是其病也(文選注)
以鴟鴞為鸋鴂毛傳亦同但毛以䲭鴞托言人有
取其子者鴞若曰寧取我子無毁我巢以我積日
攻堅之故也薛則以䲭鴞指武庚謂其彌縫二叔
不知自托于皇朝據國以叛終取滅亡就兩家之
說觀之薛稍為近之小毖之詩曰肇允彼桃蟲桃
蟲鷦鷯小鳥正鸋鴂之屬也䲭鴞的是鵂鶹墓門
之詩曰有鴞萃止楚詞以為&KR2848;鳥豈鸋鴂乎金縢
曰周公居東二年則罪人斯得乃為詩以貽王名
之曰鴟鴞罪人指武庚故以䲭鴞目之夫能毁人
之室取人之子非鵂鶹而何集傳之說當矣
徹彼桑土(土韓作杜)予手拮据予所蓄租
韓詩杜桑根也口足為事曰拮据租積也(俱釋文)
按方言云東齊謂根曰杜字林作&KR2690;桑皮也
東山
鸛鳴于垤烝在栗薪(栗韓作□)
韓詩薛君曰鸛水鳥巢居知風穴居知雨天將雨而
蟻出壅土鸛見之長鳴而喜也(文選注)蓼薪衆薪也(釋文)
按鄭箋烝塵也栗析也義各不同
親結其䄜九十其儀
韓詩薛君曰䄜帶也(文選注)外傳曰九十其儀言多儀
也
破斧
四國是皇(韓皇作匡)
白虎通周公東征四國是匡言周公東征述職而天
下皆正也按班氏之意謂東征歸國黜陟四國之
臣而天下皆正此義亦新
又缺我錡又缺我銶
韓詩錡木屬銶鑿屬(釋文)
伐柯
伐柯伐柯其則不遠
韓詩外傳原天命治人心理好惡適性情而治道偹
矣四者不求于外不假于人反諸已而已詩曰伐柯
伐柯其則不遠
外傳引詩即中庸以人治人之意非斷章取義古
引此二句皆如是解毛傳曰以其所願乎上交乎
下以其所願乎下事乎上不遠求也引大學正與
韓同蓋美周公之善因人情以治人也
九罭
韓詩九罭取鰕芘也(太平御覽)
毛以九罭為緵罟小魚之網鰕芘則益小矣孫炎
以為九囊之網則是大網朱子從之
三家詩拾遺卷六
