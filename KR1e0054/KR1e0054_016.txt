春秋集傳詳說卷十六宋家鉉翁撰
宣公下(定王八年晉景元年楚莊十五年)
十年春公如齊公至自齊
齊人歸我濟西田
或曰齊人歸疆於經凡三見惟此書法特異以我繫
田春秋殆亦有意乎曰此為賂田來歸而書故與其
他歸疆書法特異蓋天道十年而一周人事十年則
必變魯桓之簒隠也歴十年而無討春秋於是歲始
書王以正之其冬三國來伐春秋爵以襃之為其能
以兵向逆人之國也今魯宣之簒赤至此十年矣天
王無討方伯不問齊人忽以賂田來歸春秋書齊人
歸我濟西田非為賂田來歸而逭齊人之討也亦非
為賂田來歸而釋魯人之罪也蓋以十年之久天理
必復齊人知罪之所在而自舉元田以復於魯天實
使之非人力所能為也自是不數月齊惠忽以死告
天道至是一周彼其惡亦稔矣春秋書法所以特異
於他者明天討也或曰魯宣其無討乎曰魯宣其首
惡者也齊惠其黨惡者也春秋之討罪也必誅黨惡
之人天道之禍滛也亦必誅黨惡之人襄仲敬嬴雖
内蓄簒弑之謀然非齊惠主之彼無以成其惡赤齊
之甥也殺之而立接姜齊之女也出之而立嬴凡皆
齊惠之所為反道敗常絶滅人理今十年之久迄正
天誅春秋於賂田來歸之後書齊侯元卒著其伏辜
而死也論者乃謂春秋錄齊侯之改過夫旣黨人之
亂臣使之弑君簒國罪盈惡稔天誅將加乃欲以歸
賂田自觧是猶盜賊殺人而歸其財得謂之改過乎
春秋討之而非錄之也
夏四月丙辰日有食之
已巳齊侯元卒(義見上歸濟西田)
齊崔氏出奔衛
左傳以為崔杼有寵於惠公高國畏其偪因惠死而
逐之書崔氏非其罪也愚以其歲月考之是歲至杼
弑君蓋五六十年使杼得年七十此時方在弱冠不
應權勢已盛為人所畏疑非崔杼之身或其父或其
族皆未可知春秋繼齊惠之死書崔氏出奔誅高國
也君身未寒而逐君之黨併及其族無君也推是心
以往亦何不為宣殁而魯人逐歸父惠死而齊人棄
崔氏皆無君也春秋之書之乃防微杜漸之意不為
崔氏與歸父而書也傳家以為書氏者志其無罪非
經意也
公如齊五月公至自齊
此奔齊喪也天王之喪魯不奔不賻今也懷輔簒之
私恩為齊奔喪事之悖也春而書公如齊公至自齊
曾未數月又書公如齊公至自齊備書所以貶也春
秋於魯之大惡每備書以見義不加貶斥而義自見
此類是也
癸巳陳夏徵舒弑其君平國
或曰君無道見弑稱國以弑傳例也齊懿奪閻職之
妻則邴歜之父以是見弑春秋書齊人弑其君商人
陳靈朋滛殺諫罪浮於商人弑者以氏名書何邪曰
不著徵舒氏名無以見禍亂之所從生討徵舒亦所
以治平國也杜元凱以為陳靈惡不加於百姓故稱
臣以弑此為例所拘強求其說失之遠矣或曰是時
諸侯弑君者四國魯之宣宋之鮑罪兼簒弑者也鄭
歸生以一朝之忿犯上作亂夏徵舒不堪朋滛之辱
以取覆亡是四人者使當夫子之世沐浴請討宜當
何之曰宋鮑魯宣宜先討者也歸生其次也徵舒雖
有弑君之罪亦有可憫之情楚莊苟欲伸討弑之義
當先討宋魯之二弑否亦當正歸生之戮今捨其大
而治其細末又因以為利此逐利之師非討逆之師
也學春秋者當首辨乎此義又詳見楚入陳
六月宋師伐滕
宋鮑聞晉之多故而用師於滕圍之未服又從而伐
之未必無宋襄執嬰齊之心襄且不能有成而況於鮑
乎春秋之書之所以貶也胡文定謂宋大國爵上公
霸之餘業鄰有弑逆不能聲罪致討乃用大衆以伐
小國論則美矣而非所以責宋也夫仗義者可以伐
不義無瑕者可以戮人宋鮑乃弑賊之未討者責弑
賊以討弑賊非春秋垂法示後之意也鮑弑其君而
簒之罪浮於徵舒而望其能討徵舒萬萬無是理也
公孫歸父如齊葬齊惠公
晉人宋人衛人曹人伐鄭
四國伐鄭以其貳於楚也春秋皆人之人四國所以
人晉也夫躬天下之難而後可以責人之從己未聞
躬天下之易而責人以難從也齊桓晉文所以得諸
侯以其内奬王室外攘荆楚救災恤患汲汲乎躬天
下之難諸侯有所恃荆楚有所畏是以得成其霸業
自晉襄之殁靈成景三君皆不克負荷而楚莊日以
盛強北向而爭諸侯今日侵陳明日侵鄭甚者觀兵
中原將逞其所大欲晉人僅出偏師復畏避退縮不
敢輕犯楚鋒惟伺楚轍之南釋憾於一二小國今又
合諸侯以臨鄭縱能得鄭保楚師之不再出乎是所
謂躬天下之易而責人以難者也或曰當是時何者
為難何者為先曰翦簒鋤兇霸政之最先者也自趙
盾為政宋齊魯皆嘗弑其君而簒國盾内有所慊一
切置而弗問今郤缺為政苟有志於求諸侯當先治
諸侯國之弑其君夫然後名正而辭直義立而威行
不知出此乃率三國以伐鄭而以討逆遺楚遂使楚
國挾仗義之名以風示天下晉之霸業從是愈衰國
無人焉耳
秋天王使王季子來聘
公羊曰稱王季子貴也母弟也魯宣即位于今十年
僅一遣蔑如京師而王隨使貴介弟報之王之遇魯
可謂厚矣而宣也惟知屈已於齊所以事王者蔑如
也胡文定曰宣公不朝周而朝齊不奔王喪而奔齊
侯之喪不遣貴卿會匡王葬而使歸父會齊侯葬縱
未舉法勿聘可也而使季子來王靈益不震矣此論
固正愚以為魯則有罪而不可以此責王也周自惠
襄而降日趨於削介弟聘魯猶曰厚往薄來吾以懷
諸侯也王益謙魯益慢魯實可誅春秋比事而書責
魯也
公孫歸父帥師伐邾取繹
滕何負於宋而宋伐之邾何負於魯而魯侵之皆由
中國無盟主強陵弱衆暴寡而莫之或禁也胡文定
於宋之伐滕魯之伐邾皆責以不能討陳人之弑君
者愚以為非所當責而責也宋鮑之弑昭魯宣之弑
赤皆弑其君而簒其國有帝王在上必誅而不以赦
者也陳靈滛於夏氏為徵舒所戕陳靈固有以自取
徵舒之罪猶下於宋魯之二弑賊今責二弑賊以討
徵舒是為以亂治亂其無乃不可行乎
大水(義併見後饑)
季孫行父如齊
冬公孫歸父如齊
行父未返而歸父復如齊左氏以為伐邾故非也行
父如齊以頃公初立而往禮之常也歸父如齊則宣
公使其私暱臣布腹心於齊侯非禮之常也歸父者
襄仲之子厥父弑齊甥而立宣公齊惠實為外主今
頃公新立懼有討焉故使仲之子如齊重致卑屈以
逭簒弑之討春秋比書二使之出誅其姦也非為伐
邾故
齊侯使國佐來聘
未踰年之君不得以父道自居也故稱子不得已而
交於隣國稱子不稱侯今國佐之來致命為侯春秋
為其以父道自居故書以貶之
饑
自宣公即位以來六年書螽七年書大旱今書大水
復書饑咎證頻仍未有甚於此時者也旱而書大旱
水而書大水以變常書也水旱所及者廣是為變常
宣以臣而弑其君以子而逐其母罪大惡極天討未
加發而為水旱之災百姓重受其虐春秋書之以垂
戒於後
楚子伐鄭
胡文定謂九年楚子伐鄭稱爵者為貶辭此年楚子
伐鄭稱爵者為直辭愚謂經固有辭同而義異者此
楚子兩伐鄭無不同也春秋自比歲以來憂強楚之
遂霸中國是以正其名曰子所以抑其僭號示天下
共主在周楚人不得干也故其憑陵中國也自將則
書楚子其臣將兵以出則書楚人非襃貶之所在也
蓋書爵書人在中國諸侯則為襃貶楚旣僭號自絶
於王春秋書爵以正之非所以襃之也此兩伐鄭皆
貶辭非直辭也若曰九年郤缺救而得書此年士會
救而不得書則義各有在郤缺始為晉政而出師救
鄭敗楚柳棼與其能救也士會用偏師無益於救鄭
是歲鄭即從楚是故略而不書耳
十有一年春王正月
夏楚子陳侯鄭伯盟于辰陵(榖作夷陵)
此陳鄭俱服于楚中國之憂也而陳止齋乃云序楚
子於陳侯鄭伯之上初與楚以霸愚竊未敢以為然
也春秋以正僭竊為先不與僭竊者主齊盟也而
楚僭竊之尤甚者春秋攘斥之不暇孰云與之以霸
乎序楚子於陳侯鄭伯之上著南蠻之子國而僭居
中國侯伯之上紊内外之辨也赤以卑從楚之二國
也蓋齊桓晉文所以大有功於當世以其内奬王室
外攘僭竊有以大服諸夏之心是故與之以霸楚日
以僭王窺周為事春秋大經大法在於斥絶之而已
矣何與霸之有哉而況是時陳人專意從楚怙凶䣊
惡有年數矣今而陳國有難楚當為之討賊彼徵舒
特一匹夫耳即辰陵之會召而戮之何難乃特為是
滅國之端利而為之詐而成之夫豈春秋之所與乎
大率僭王之楚不可以霸中夏彼僭王而許之以霸
是二王也讀春秋者謹之
公孫歸父會齊人伐莒
前伐邾取繹與此會齊伐莒皆以歸父將此歸父為
國生患求多於小國春秋之書之所以誅也
秋晉侯會狄于櫕函
楚何為而盟陳鄭于辰陵求霸中國也晉霸國也不
能輯和諸侯乃會狄于櫕函比事而觀晉之卑亦甚
矣或曰晉自靈成以來非楚之敵度德量力無亦春
秋所與乎愚以為楚固前日之楚晉亦文襄之晉也
文襄用之霸中夏而有餘靈成用之自保其國而不
足亦存乎人耳由趙氏秉政諸大夫各私其私莫有
以國事為己任者君庸臣專如負烏獲之力而弗克
舉鼎非其力之不足也春秋書楚子陳侯鄭伯盟于
辰陵繼書晉侯會狄于櫕函比事以見貶斥其義甚
明也春秋中年多比事以見義
冬十月楚人殺陳夏徵舒丁亥楚子入陳納公孫寧儀
行父于陳(孔寧儀行父于君弑之後懼罪奔楚)
或曰楚莊以諸侯之師伐陳討夏徵舒弑君之罪春
秋不書楚人伐陳直書楚人殺陳夏徵舒繼書楚子
入陳又繼書納孔寧儀行父于陳曰殺曰入曰納其
旨安在曰春秋不與楚以討賊之義也夫所謂討仗
義而往奉辭而伐誅其人定其國而去之已無所利
焉是之謂討今楚莊入孔寧儀行父之邪謀以詐而
襲陳以利而出師縣其土不能得則納其首禍之人
始乎詐終乎悖春秋書殺書入書納不與楚以討賊
之義也蓋陳者楚之與國怙凶黨惡幾年于兹晉人
招之不來伐之不屈託國於楚者也今陳靈見弑為
之討賊非楚而誰乃仗義以為利幾欲覆亡人之國
討賊者不如是也而況夏徵舒陳之一匹夫本非秉
權用事之人君無道汚於其家彼不勝忿起弑之非
若魯襄仲鄭歸生晉趙盾弑君立君威行中國必待
外兵而後可克也楚莊有意為陳討賊即辰陵之會
召徵舒而戮之陳無事矣乃於旣盟之後遽興掩襲
之師入陳而遂縣之仗義以濟利假信以行詐此春
秋之所甚惡也幸而從申叔之言事弗獲逞猶納其
朋滛首禍之人俾復為政於陳國則其區區本心猶
在於利特畏晉兵之來救是以亟舍之而去非知其
不義悔之而不為也故曰楚之入陳乃逐利之師非
討逆之師也是役也楚以諸侯之師伐陳春秋不書
楚人伐陳直書楚人殺陳夏徵舒言徵舒不待兵而
可取也繼書楚子入陳言徵舒已死楚猶入陳其志
不在徵舒也又繼書納孔寧儀行父于陳言其黨惡
崇姦以亂濟亂非真能討賊者也書法較然甚明而
諸儒競謂春秋與楚莊以討賊何偏見若是乎齊桓
晉文靳靳以明義自見徒以執心不純聖門學者猶
羞稱之楚莊乃以亂濟亂者而謂春秋與之以霸無
乃辨之有未明乎○其後楚靈滅陳與蔡一踵莊之
所為仗義以行其大不義祖宗之所為子孫胥而傚
之以是殞身覆國其所由來者漸矣
十有二年春葬陳靈公
賊討書葬固春秋所以垂法然亦有不容例觀者陳
靈之葬是也靈死迨今二年始以葬書蓋孔寧儀行
父為之葬之彼以滛亂見弑今復為滛黨所葬非國
人葬之也春秋繼孔寧儀行父之歸而書葬義蓋在
此非為賊討而書也
楚子圍鄭
比歲晉楚爭鄭春秋皆不與也晉不能宗主夏盟恤
災救患惟欲小國之從已楚不能削去僭號守禮尊
王惟求稱霸於中夏春秋實交責之而責楚為甚故
數歲以來楚用師於陳鄭宋春秋一以楚子書志楚
莊負恃才智窮兵日夜不息目其身而責之非爵也
是役也左傳謂楚克鄭入之鄭伯肉袒牽羊以逆楚
莊退三十里而與之盟蓋晉師已起楚聞之而亟去
非得鄭而不取也
夏六月乙夘晉荀林父帥師及楚子戰于邲晉師敗績
論者謂邲之敗春秋遂與楚以霸愚竊以為不然也
春秋固責晉矣而未嘗與楚也是役也晉出師救鄭
而春秋書晉荀林父帥師及楚戰不以救鄭書以其
緩不及事鄭旣屈服於楚無救鄭之實故不與之以
救鄭之名蓋責晉也非與楚也晉前此救鄭及陳僅
出偏師實無戰楚之心今也諸侯卿皆行兵勢甚壯
而林父逗撓不進惟譽楚之強盛倡衆退師於是諸
卿之在行者皆無戰情兵未交而氣已索其稍知自
奮者先縠一人耳傳所載先縠之語辭直而氣壯國
之良也羣帥嫉之此外魏錡趙旃鼓勇欲戰亦謂其
以求卿不得怒而欲敗晉師此皆林父及諸欲遁者
疾之而加之以罪左傳紀之後人信之變亂曲直甚
矣春秋正林父失律之誅書荀林父及楚戰于邲晉
師敗績責林父也非與楚也召陵之師城濮之戰齊
桓晉文躬擐甲胄為諸侯先是以克濟有功晉自靈
成迄景童騃無知仰成羣下日底於削今楚子自將
圍鄭而晉僅以諸卿當之諸卿復人自為謀不相統
一欲戰者二三欲遁者六七以此衆戰烏得不敗春
秋責晉諸卿之不忠所事是以書法特峻夫豈以晉
一敗之故遂與楚以霸乎齊桓存三亡國義士猶或
非之況僭王之楚可使之遂霸中夏乎止齋名儒立
論如此恐為後人之惑不得不辨
秋七月
冬十有二月戊寅楚子滅蕭
蕭宋之附庸也楚莊入陳圍鄭敗晉于邲窮兵力以
威上國志得而驕睥睨於宋故滅蕭以動之自是宋
始多事易子析骸之禍權輿於此春秋之書之不惟
罪楚亦以憂中國
晉人宋人衛人曹人同盟于清丘
幽之同盟内外小大翕然來同齊霸之方興也新城
之同盟諸侯之散者復合晉霸之漸衰也清丘之同
盟異者衆而同者鮮晉不復可言霸矣而春秋於四
國之為此盟猶以同盟書嘉其不以勝負而為從違
舍燎原強盛之楚從喪敗方新之晉是故猶許之以
同盟然視於幽之同盟則不可同日語矣
宋師伐陳衛人救陳
伐人者多不為春秋所與此之伐春秋無譏救人者
多為春秋所尚此之救春秋有貶蓋宋伐陳義之所
得為也前日楚子滅蕭滅宋之附庸也今宋人出師
伐陳亦伐楚之與國何為而不可衛之救陳以晉師
新敗謀自結於楚非知義之當救而救之也胡氏謂
陳有弑君之亂宋不能討而楚討之旣縣陳而復封
之其德於楚而不貳未足多責宋不能内自省德遽
以大衆伐之非義舉也衛以救書者見宋師之非義
陳為可恤也愚竊以為未然楚挾仗義之名以行其
大不義用詐入陳幾欲亡人之國春秋不與也宋先
代之後廼心中國出師伐楚之與國為人所難謂之
非義不可衛甫受盟于清丘乃救陳以求媚於楚謂
其救之為義亦不可也春秋之義在於攘楚胡氏以
楚莊縣陳為討賊主張太過似據正而實不然前旣
備論復於此而窮其說
十有三年春齊師伐莒(公羊作伐衛)
夏楚子伐宋
或曰楚子伐宋義乎否乎春秋與之乎否邪曰春秋
不與也蓋宋可伐也而楚之伐之則自為其私也宋
鮑弑其君而簒國迨今十有餘年獨鄭人與之為大
棘之戰稍能治其簒弑之罪楚不能親用師於宋也
去年冬忽鼓其入鄭之餘勇滅宋附庸欲以威示宋
人使之從已宋不為動兹遂以兵伐宋左右望而罔
市利齊晉桓文有不為也春秋自數歲以來楚有侵
伐一以子書不但正其始封之名亦以著楚莊黷於
用武當服善戰之刑孰云其為爵乎
秋螽(公羊作&KR0977;)
冬晉殺其大夫先縠(榖梁作榖)
邲之敗荀林父身為主帥逗撓畏怯甫及河即議退
師士會而次莫不皆為避楚自全之計獨先縠毅然
請戰曰成師以出聞敵強而退非夫也又曰由我失
霸不如死忠憤激壯惟敵是求而諸帥黨於荀氏惟
恐退之不速坐是故敗林父當服上刑先縠不惟無罪
猶可奬也蓋退師者衆人之所欲進戰者衆人之所
忌故逗撓畏怯者得無事而忠憤激壯者反受戮由
晉景昏庸不君以致用刑舛錯晉自是愈不競矣春
秋稱國以殺而不去其官著先縠之無罪也胡氏乃
謂先縠違命元帥不能用刑以此致敗此以左傳之
浮辭而為春秋之予奪愚竊未敢謂然也自先縠死
晉大夫各為其私計莫有身任國事者晉坐是日削
讀春秋者試以是觀
十有四年春衛殺其大夫孔達
據傳孔達自以其身紓衛國之患非衛人殺之也春
秋書衛殺孔達著其有罪也孔達為政於衛不能輔
其君以從中國而背清丘之盟救陳以諂楚謂之無
罪不可也
夏五月壬申曹伯夀卒
晉侯伐鄭
邲之役楚莊身履戎行晉景畏懦不出諸卿自荀林
父以下望風震怖是以取敗晉人知之此行勸其君
自將伐鄭以示其整雖無能有為逡巡引退而春秋
猶書晉侯伐鄭嘉其稍能自強庶幾復振之耳嗟夫
自晉襄之殁靈以汰而殞身成以庸而失霸景以闇
而致敗晉非前日之晉矣而春秋猶拳拳於晉不欲事
楚之遂霸中國故於清丘之盟則書同盟此行伐鄭
晉以爵書為中國喜也論者以春秋霸楚蓋考之未
精耳
秋九月楚子圍宋(併見下宋人及楚人平)
葬曹文公
冬公孫歸父會齊侯于榖
歸父襄仲之子也厥父外交強齊弑君專國罪大而
莫之討雖於魯宣有援立之恩而人臣外交強國漸
不可長亦魯宣之所宜以戒者也前使之會齊人伐
莒今復使之會齊侯于榖賊臣孽子世濟其姦推是
以往將何所不為春秋書歸父會齊侯繼書歸父會
楚子比事而書深著履霜之戒非謂大夫伉諸侯而
書也
十有五年春公孫歸父會楚子于宋
或曰魯公始盟楚于齊春秋為之諱及盟于宋不盡
諱也今歸父會楚于宋不復為公諱何歟曰始而盟
魯人猶或恥之為之諱所以存其羞惡之心至於再
至於三魯人不復以事楚為恥直書其事不加貶斥
而義存於其間矣楚自伐宋於魯本無所預而魯人
震悸若禍之已至正由宣公以簒弑得國十有五年
未有能討之者今見楚人戮陳夏徵舒懼而往會將
以逭弑君之討此必公孫歸父為之謀也彼為襄仲
之子故内自慊而為此傳者以為仲孫蔑所請恐非
夏五月宋人及楚人平
春秋於晉楚盛衰之際書法極為謹嚴諸儒解說雖
多愚以為未盡得聖人意也自齊桓之殁荆楚之兵
始横行於天下當時與之立敵者一宋襄而已春秋
序宋公於楚子之上深與宋襄能以攘楚為己任不
以其見執於晉楚遂棄之而弗錄也今也晉政日衰
又敗于邲威望日損與齊桓殁時事有相類者宋文
乃能於此時抗楚而即晉不改其平日楚滅我附庸
吾則伐其與國楚過我而不假道吾則戮其使人毅
然特立有宋襄之風楚莊以是伐而圍之勢雖危廹
猶不肯為城下之盟春秋是以嘉之書曰宋人及楚
人平貴宋也著宋之義足以敵楚之強也論者惑於
公羊之說以為子反華元私以兩國情實相告而罷
兵此齊東之語必無是事左傳所記者乃其實也
六月癸卯晉師滅赤狄潞氏以潞子嬰兒歸
公羊傳例曰滅者亡國之善辭上下之同力為當時
諸侯強暴侵陵滅無罪之國者言也若赤狄為肆侵略
患芟而夷之亦義之所不容巳者滅例不為此輩設
也武王之有天下滅國五十皆紂黨之為人害者而
況潞氏之輩日以肆為侵暴為事嘗滅我列國諸侯
矣今中國諸侯討而滅之愚以為春秋無譏也胡文
定乃謂赤狄未嘗侵犯晉境非門庭之宼而恃強暴
以滅之不仁甚矣以為春秋責晉其不然歟狄之侵
暴中國抑亦久矣自齊桓之霸狄已強盛桓公之憂
在楚欲治之而未皇也自是以來狄楚交為中國患
至宣公之世赤狄始見經傳所書齊楚晉皆嘗被其
侵擾晉景之姊有為潞子夫人者其臣酆舒殺之強
暴可以想見晉之伐之亦有不容巳者陸渾無罪而
滅胡氏以為春秋錄楚之有功赤狄有罪而滅胡氏
乃以為春秋責晉之為暴此愚之所未喻也或曰先
儒以赤狄為唐叔之後若何曰春秋初年三綱雖淪
中國諸侯未有以女嫁同姓國者潞子娶晉景之姊
其非唐叔之後歟
秦人伐晉
王札子殺召伯毛伯(杜氏為王子札文之誤)
王札子者王之昆弟挾王寵作亂專殺大臣春秋之
書之譏王室之無政日趨於亂亡也左傳謂王孫蘇
與毛召爭政使札子殺毛召則首亂者孫蘇然非札
子則無以成其亂非王寵札子而假之以權則札子
亦無以為亂故書王札子殺召伯毛伯譏在王也若
札子孫蘇之罪不待貶斥而自見
秋螽(公羊作&KR0977;義併見下蝝生)
仲孫蔑會齊高固于無婁(公羊作牟婁)
高固挾齊侯輔簒之恩娶宣女以為妻魯之大辱而
宣不以為辱也今高固自以其國事而出宣使大夫
候之於途諂事外臣而自削其國體春秋書之所以
貶
初稅畝
公羊曰稅畝者何始履畝而稅也古者什一而藉什
一者天下之中正也多乎什一大桀小桀寡乎什一
大貉小貉什一者天下之中正也什一行而頌聲作
矣榖梁曰古者三百步為里名曰井田井田者九百
畝公田居一私田稼不善則非吏公田稼不善則非
民初稅畝者非公之去公田而履畝十取一也以公
之與民為已悉矣此譏井田之法至此始壞也夏后
五十而貢一夫受田五十畝每夫計其五畝之入以
為貢校數歲之中以為常法之未盡善者也殷人七
十而助以六百三十畝為九區每區七十畝中為公
田其外八家各授田七十畝但借其力以助耕公田
而不復稅其私田此井田之始也孟子謂耕者助而
不稅是也周制九百畝為井田八家同井其中為公
田一夫授田百畝耕公田十畝(餘公田二十畝為廬舍及場圃)民出
其力以耕公田是之謂藉蓋推廣商家之助法雖曰
什一實什一分而取一又輕於商家之助矣井田之
制至周而大備助而不稅者也今宣公以簒弑得國
旱乾水溢蟲螟之變無歲無之用度不給乃變周家
盛時之制履畝而征之是之謂稅夫助而不稅周制
所以為善也今以稅易助不計歲之豐凶公田私田
所收之多寡立為定數而取焉後之言稅者昉乎此
此成王周公之罪人也井田之法自此始壞春秋書
以責之
冬蝝生
宣公六年螽七年大旱十年大水十三年螽十五年
又螽自入春秋魯之先公水旱螟蝗未有若此其頻
者也用度不足乃復變井田之古法而稅畝焉蝝生
之應繼之胡文定曰秋螽未息冬又生子災重及民
也高郵孫氏乃曰蝝者螽之子也春秋之秋夏時之
夏春秋之冬夏時之秋螽為災於夏而蝝生於秋一
歲而再為災耳孫氏之說惑於周正者也螽為嘉榖
之害旣見於夏矣乃復遺種於冬將為嗣歲之災故
書蝝生為嗣歲耳
饑
春秋於稅畝之後旣書蝝生又書饑以見宣公率意
妄行輕變古制上天示異應之以災蝝生自一時而
言也饑自一歲而言也公羊以為宣公輕變古制應
是而有災故書蝝生范注榖梁乃曰蝝者緣也緣宣
公稅畝故生此災以責之意與榖同蝝緣之義鑿螽
蝝饑皆變古之應故繼稅畝而書之
十有六年春王正月晉人滅赤狄甲氏及留吁
晉師滅赤狄潞氏討有罪也旣滅之矣而復用師未
已是必欲窮極其黨類盡夷滅之而後已夫豈仁人
之所忍為故書人以貶之前日楚人圍宋晉坐視不
救諉曰鞭長不及馬腹今滅潞氏矣又滅甲氏可己
而不巳志存乎逐利而不能赴人之急謂諸侯之從
我者何
夏成周宣榭(公羊作謝)火(公榖作災)
公羊曰成周者東周也宣榭者宣宫之榭也何言乎
成周宣榭災樂器藏焉爾其說以為宣王廟藏樂器
之所宣王有中興之功世世不毁故其廟至此尚存
榖梁亦以為藏樂處惟杜元凱得之其說曰榭者講
武屋别在洛陽者爾雅無屋曰榭楚語云榭不過講
軍實是其證也宣者服虔以為宣揚威武之處恐未
然嘗聞之師宣王會諸侯於東都因田獵而選車徒
東都洛陽也其講武之處至是猶存乃燬於火聖人
傷修車選徒之事不復見於衰世故書公羊曰外災
不書此何以書新周也何休因是謂孔子以春秋當
新王上黜杞下新周而故宋因天災中興之樂器示
周不復興故繫宣榭於成周使若國文黜而新之從
為王者後記災也此為公羊之學者造為怪僻之論
非經意學者不必惑
秋郯伯姬來歸
左傳曰出也女生而願為有家故嫁者謂之歸人道
之常也見出而曰來歸著其變也内女之嫁必書嫁
而不書郯之伯姬與杞之叔姬是也始嫁不書不與
之以夫婦之道出者與出之者皆有罪焉耳義見成
五年杞叔姬來歸
冬大有年(義已見桓公三年書有年)
十有七年春王正月庚子許男錫我卒
丁未蔡侯申卒
夏葬許昭公
葬蔡文公
六月癸夘日有食之
已未公會晉侯衛侯曹伯邾子同盟于斷道
同盟春秋之所貴也而晉景清丘斷道兩盟皆以同
盟書何哉聖人幸中國之猶能自振喜諸侯不忍遂
從於夷特書同盟以襃之旣書同盟而五國之君並
著其爵貴之也是時楚莊之氣燄大張晉景之孱庸
日甚而聖人於清丘斷道之兩盟深致其嘉奬拳拳
於望晉而論者不察遽謂春秋與楚以霸其害義豈
不甚哉榖梁曰同盟者同外楚也或謂諸侯同欲伐
齊非也伐齊之議出於郤克一人之私春秋尚不與
其伐豈以是故而與之以同盟乎明年晉侯衛世子
臧伐齊諸侯不預有以見斷道之同盟欲外楚春秋
是以貴之清丘斷道兩盟皆幸其猶能同也
秋公至自會
冬十有一月壬午公弟叔肸卒
榖梁曰公弟叔肸賢之也宣弑而非之也非之胡為
而不去曰兄弟也何去而之與之財則曰我足矣織
屨而食終身不食宣公之食君子以是為通恩也以
是取貴乎春秋愚謂大夫卒而書者以其為大夫而
得書也叔肸不為大夫其卒也特見書以其人可書
而書也自入春秋母弟氏名登於簡册者率以驕盈
致亂惟叔肸以節行見稱卓然榮利之外而不廢親
親之恩非學問君子而能之乎
十有八年春晉侯衛世子臧伐齊
或曰楚方為中國患而晉率衛以伐齊春秋之無貶
何哉曰齊自懿惠以来比世再簒怙其強大猖狂妄
行漁獵小國其罪亞於強楚莫有能治之者今晉景
一旦發憤躬履戎行偕衛人以為此役伐其所當伐
也春秋之義強者抑之下者舉之晉景懦無立志自
甘於削者也忽興師伐齊亦足以聳諸夏之聽春秋
何貶焉
公伐杞
夏四月
秋七月邾人戕鄫子于鄫(榖梁作繒)
邾人當宋襄之世執鄫子用之于社左傳歸罪於宋
襄愚竊疑焉嘗辨之於前矣今之邾人復戕鄫子于
鄫鄫之受禍烈矣邾之無道甚矣蓋復讎天下之大
義鄫之先世殞命次雎子孫偷生苟完無有能以復
讎為事者至於今日重遭仇邾之毒彼亦有所侮而
動耳昔也戕之于邾臣子欲救之而莫可今戕之于
鄫臣子亦復坐視而莫救春秋書邾人戕鄫子于鄫
言其空國無人盜賊横行至於殺其君莫有為之討
賊復讎者鄫之臣子皆有罪焉耳
甲戌楚子旅(榖梁作吕)卒(莊王也共王立)
楚非書卒之例此其卒之何卒之以子也前是不卒
此而始卒之何為其愈僭而卒之以子也楚自入春
秋以來迨今百年武文成穆更起旋仆未有窺周室
之心也至楚莊觀兵中原睥睨周鼎挾智任詐欲遂
其僭王之夙心故春秋書法至此為之一變方其存
也正其始封之名會盟征伐一書之曰子抑之也迨
其没也復正其始封之名卒之曰子而不與之以葬
亦抑之也抑狂楚之僭名示海内共主在周楚雖盛
強欲僭而莫得也論者乃謂春秋進之是以爵之貴
之是以終之非知春秋者也公羊謂吳楚不書葬所
以避僭王之號得聖人正名之旨矣或曰楚莊書子
如爾所言固春秋所以抑其僭楚莊之功其併不錄
乎曰春秋所謂功安中國也尊天子也楚莊用兵不
戢志在僭王彼所謂功乃彼之功也於中國何有哉
於天王何有哉乃若今年伐陳明年伐鄭又明年滅
蕭圍宋愚見其為罪而不知其為功也春秋何取焉
秦穆藹然賢君尚不得與桓文俱霸而況於楚之不
軌者乎
公孫歸父如晉
冬十月壬戌公薨于路寢歸父還自晉至笙(公榖作檉)遂奔
齊
文公之殁春秋書公子遂如齊子卒夫人姜氏歸于
齊志襄仲敬嬴之弑謀成于齊也今宣公之殁春秋
書公孫歸父如晉公薨于路寢歸父還自晉奔齊著
宣公之終歸父之逐謀洩於晉也歸父襄仲之子為
宣謀去三家以張公室其心雖未可知其事未為不
是而謀之不臧乃欲因大國之力鋤而去之豈不思
晉之諸卿自趙盾秉權而後怙黨植私漸至不制魯
宣欲去強宗夫豈晉卿之所願必有以其謀馳告季
氏者歸父未及返命魯宣忽焉告終豈罪之盈而天
討及之邪抑謀之洩而為其下所先也季氏不以君
薨為戚肆出悖言追仇旣往首逐其腹心用事之臣
此時此心犯上作亂何所不為春秋於公薨之後繼
書歸父奔齊所以著季氏不臣之跡其旨微矣自兹
以降政在強家魯君不復能君禍端亂本實肇於此
時彼簒人之國季氏亦竊其國出爾反爾尚復誰尤
春秋之書之所以致亂賊之討垂將來之戒云
春秋集傳詳說卷十六
