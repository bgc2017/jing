春秋集傳詳說卷二十二宋家鉉翁撰
襄公四(靈王二十四年晉平十年)
二十有五年春齊崔杼帥師伐我北鄙
夏五月乙亥齊崔杼弑其君光(莊公也景公立)
或曰光之立也迫其父而奪之位蓋簒也今其死迄
正天討於例當稱國以弑乃獨著弑賊之名何邪曰
光固有當討之罪而非崔杼所得而討也導光以簒
者杼也今聞其有怨於大國又從而弑之蓋光因杼
而得立不假杼以權杼實憾焉辭曰爲晉弑君以自
解於衆本非爲晉也是故坐以首惡之罪左傳謂太
史書崔杼弑君崔子殺之其弟嗣書而死者二人其
弟又書乃捨之南史氏聞太史盡死執簡以往聞既
書乃還以是知春秋之世人臣之弑其君者猶欲掩
覆其事史臣若齊太史晉董狐奮筆以書死亡不避
者能幾人哉蓋晉楚齊之弑其君皆惡子強臣世大
夫之所爲彼既不以其實來告諸國之史又不敢自
以所聞而直書其事亦有已書而未能盡得其實者
及聖人修經始爲裁而正之故曰春秋成而亂臣賊
子懼彼謂隱桓之弑舊史書之聖人爲之隱之愚竊
不敢謂爲然也
公會晉侯宋公衞侯鄭伯曹伯莒子邾子滕子薛伯杞
伯小邾子于夷儀
齊人以五月弑君晉人以是月出師弑君者未知晉
師之來伐齊者亦未知齊君之弑崔子既弑莊公聞
諸侯之師及境持是自解於國人且以重賂求成于
晉杼之罪大矣泰山孫氏謂晉人當以合諸侯之兵
力聲杼之罪而討之以定齊國之亂不當受其賂而
及之盟故春秋先書崔杼弑君繼書諸侯爲會爲盟
責晉深矣愚謂前日齊光簒父晉不能討而及之盟
今崔杼弑君晉復不能討而受賂與之盟而定其位
齊固不競而晉之爲晉日趨於下亡形見矣孫氏之
學簡而嚴有得經意
六月壬子鄭公孫舍之帥師入陳
前年楚子陳侯伐鄭當陳隧者井堙木刊鄭人怨之
以爲此役既入其國陳幾亡矣鄭人復舉以歸之司
徒致民司馬致節司空致地乃還入之有禮者也故
春秋無貶辭(餘義又見是冬公孫夏再伐)
秋八月己巳諸侯同盟于重丘(同盟變例義已見襄三年)
晉會諸侯于夷儀曰將伐齊齊人以弑君爲說晉之
君臣納其重賂爲之止兵而要諸侯以爲此盟春秋
所惡也凡書同盟變例有三前已及之同外楚同尊
中國而書同盟者正也會之不以其禮盟之或爽於
義當觀前後事以求聖人之意如天王崩而書同盟
王人在會而書同盟與鄭人弑君於會晉不討賊而
爲之盟齊人弑君立君晉不惟不能討又受賄而與
之盟書同盟皆所以貶也晉所爲不義諸侯與之同
諸侯亦有責焉耳或曰同病楚恐非
公至自會
衞侯入于夷儀
春秋之世内外二君者鄭忽與突也衞衎與剽也忽
之君國正也而祭仲以突簒之衎之君國亦正也而
孫林父以剽簒之其逆順之辨較然可見其後忽既
復位而突自外入突乃賊也是故突之入櫟以名入
内外不二君也衎既入于衛地而剽猶居位剽乃賊
也是故衎入夷儀而不名内外不二君也及剽死而
衎入夫然後名衎所以結正其失國之罪剽既死則
無嫌於二君矣
楚屈建帥師滅舒鳩(舒巳見僖三年宣八年)
舒鳩去楚而從吳從之正也楚不能制吳而殘暴小
國以逞其敗衂之憾春秋不與也是故國雖小而必
著其亡以聲楚人滅國之罪
冬鄭公孫夏帥師伐陳
陳叛而從楚幾年于兹晉人置而不問曰鞭之長不
及馬腹也鄭自比歲爲政者皆國之良一歲再出師
伐陳克捷有功春秋之書之襃也鄭與陳始皆從楚
今鄭既自拔歸晉又能伐陳以撓楚春秋所以襃也
十有二月吳子遏伐楚門于巢卒(公作謁諸樊也)
劉氏謂吳子入人之境而不假道以此死乃畏厭溺
之類其義非是榖梁曰以伐楚之事門于巢卒諸侯
不生名取卒之名加之伐楚之上見以伐楚卒也得
春秋書法之旨愚謂吳太伯之後非楚比也以僭王
而外之自壽夢以來知尊中國預于夏盟與楚爲敵
今以伐楚之故門于巢卒春秋錄其死事變常法而
書爲其以攘楚而死也巢與楚禦吳而戕之巢可罪
也
二十有六年春王二月辛夘衞甯喜弑其君剽
或曰衞甯殖孫林父逐其君而立剽逆也今殖之子
喜殺剽而復其君於位尚足以蓋前人之愆而春秋
名喜爲弑何哉曰據傳殖自知逐君之爲非臨死命
其子以納君而掩已之惡彼其心曰衎吾之君也剽
者吾之所立簒也我立之我不得而廢之汝爲我廢
之而納吾君焉則吾死目瞑矣而不知此事在他人
爲之則順而易在甯氏爲之則逆而難蓋立之以爲
君事之以爲君又從而害之此所以爲不可而喜也
又以利心臨之此所以不能蓋其父愆而身反陷於
大惡而春秋以弑君書矣稽之傳喜受命于父之臨
終五六年矣及是衞君入于夷儀使人語喜啗之以
利其言曰苟得返國政由甯氏祭則寡人於是喜攻
孫林父殺剽而納衞君喜事剽五六年一聞子鮮之
餌躍然而從之此豈純乎爲義忠其君而成父之志
者哉亦爲利而已矣以利而納舊君以利而殺所事
之君不曰弑可乎然則將何如而可曰漢去古未遠
儒者猶明于春秋之義霍光立昌邑王而事之矣及
其廢之也委曲安全曰無使我負殺主名于天下蓋
當時明經大儒共定策者爲之深思光不能及此也
南宋徐羨之謝晦廢營陽王未及殺之遂陷于弑君
之罪此後世之事有類於古者也故衎之入剽之廢
乃事理之當然當廢剽而歸之京師可也不可殺也
則爲弑矣曰甯喜所以自處者則將若何曰衎既復
於位喜辭國政而勿預避權遠勢闔門終其身如是
可以成父志而免取大惡之名亦無後日之禍矣
衞孫林父入于戚以叛
或曰宋魚石入于彭城不書入于彭城以叛晉欒盈
入于曲沃不書入于曲沃以叛而孫林父乃以叛書
何哉曰春秋用法未有不原其初者也魚石本無罪
華元陷之欒盈本無罪士匄陷之故聖人原其初非
有叛意特不書叛示華元士匄爲禍之首也若孫林
父則叛之者也以一朝之忿稱兵犯上逐其君於外
十有二年甯殖之子喜納君而逐林父喜麗於弑林
父麗於叛春秋比而誅之惟其公也
甲午衞侯衎復歸于衞
榖梁曰日歸見知弑也范甯曰衎實與弑故錄日以
見之榖所言猶未甚失甯以與弑爲言則大誤不得
不正之衞衎君也剽臣也簒國賊也衎入而剽誅正
也衎之所得爲也春秋坐甯喜以弑以父子既事之
爲君而又殺之在喜則爲弑非謂衞衎不得戮剽也
以爲與弑是人君不得而誅簒賊豈不誤之甚哉蓋
春秋於國君之奔多不名之及其反國而後以名書
所以正其失國之罪如僖二十八年衞侯鄭曹伯襄
之反國是其例也衞衎之奔不得爲無過而非有大
過故其出不名今而歸結正其罪名而復之春秋書
法大率如此以與弑爲言則失之遠矣
夏晉侯使荀吳來聘
孫林父據戚以叛晉人以兵戍之黨叛臣也衞人伐
戚殺晉戍三百人晉不知自反乃會諸侯謀有討於
衞侯荀吳來召公當晉平之世強臣僭横倒行逆施
卒以此失諸侯此本范匄之罪是時趙武爲政而不
能反之亦懵矣
公會晉人鄭良霄宋人曹人于澶淵
左傳公會晉趙武宋向戌鄭良霄曹人于澶淵以討
衞疆戚田取衞西鄙懿氏六十以與孫氏嗚呼晉平
之爲此會率天下之人臣使之盡叛其君者也霸者
無他職事以主張名分而爲職晉自悼公務以聲音
笑貌而諂諸侯之大夫奬大夫而伉其君而上陵下
替之禍幾徧于中原而晉亦坐受其弊矣孫林父作
亂逐君人謂悼公必將討而戮之乃反列于會而爲
之定簒君之位衞獻流落在外十有二年而晉莫之
恤也今剽死獻復入謂晉平必將召林父而戮之以
蓋厥考輔簒之愧乃更受賊臣之譖而摧辱其君止
獻公囚甯喜取衛田以益林父吁平固甚愚亦何利
而爲此由晉之諸臣各爲其私計羽翼諸侯之大夫
使之交起爲亂以爲彼等剖分晉國之地而其主不
悟良可喟也悼猶然而況於平之愚乎是會也諸侯
各懷憤嫉會者僅四國之大夫惟魯公爲季氏所驅
而出春秋書公會晉人鄭良霄宋人曹人于澶淵晉
卿不名而鄭良霄獨以名書卑晉之用事者貶之也
宋向戌不名據傳以其後至吁晉所爲無道若此其
能久而不亡乎魏斯趙籍韓虔三分晉國悼與平實
有以啓之耳
秋宋公殺其世子痤(才禾切)
晉獻之戕其子獨與驪姬謀之耳宋平雖寵芮棄本
無殺痤之心而棄也内連宦寺外結大臣共造讒而
殺之吁可畏哉而芮棄之寵愛向戍之權任不爲之
衰更立棄之子爲太子此人道之大變春秋謹而識
之曰宋公殺其世子痤公榖所謂目其君以著其惡
者也傳者謂痤美而狠佐惡而婉婉者巧於自結狠
者疎於自謀佐日以親痤日以疎以至於死故居近
君之地者自處爲難隋煬所以傾勇其事似之勇則
痤也楊素則左師向戌也獨孤后惡其子楊素從而
陷之及隋文疾革乃悟則已無及身死人手爲天下
笑由明不足以察姦内外相煽而爲讒故也
晉人執衞甯喜
據傳晉人執甯喜以其殺晉戍之在戚者甚矣晉之
不能自反也夫戚衞叛臣盜竊以居晉當爲衞討而
夷之乃反戍之以兵黨叛臣而伉其君何以爲盟主
衞人之殺晉戍宜也乃以是仇其君以及其臣蓋甯
喜可執坐林父之訴而執之則悖也是時趙武爲政
叔向爲之謀晉無一事可稱二子者崇虚譽而無實
亦何益於人國乎
八月壬午許男甯卒于楚
冬楚子蔡侯陳侯伐鄭
葬許靈公
許靈公如楚請伐鄭卒于楚楚子爲之會陳蔡伐鄭
師還乃葬許靈公楚之求諸侯亦勤矣是以卒得志
於中夏而晉平昏庸不君惟諸大夫之所欲爲晉其
替矣春秋書許男卒楚伐鄭葬許靈公以警晉也讀
春秋者謹之
二十有七年春齊侯使慶封來聘(景公也)
齊靈莊以狠暴相繼魯北鄙受兵幾無寧歲今景公
立不待魯使至而慶封實來齊魯自是始通好賢君
所爲固與庸人異春秋書以美之景公者靈公子其
母魯女
夏叔孫豹會晉趙武楚屈建蔡公孫歸生衞石惡陳孔
奐鄭良霄許人曹人于宋
宋向戍善於楚令尹子木又善於晉趙武欲弭諸侯
之兵告於晉楚齊秦而爲此會其名則善矣而未知
所以爲弭兵之說也宋牼以秦楚搆兵欲告之以不
利使皆罷兵而孟子所以語之者則有仁義而已矣
今向戍弭兵與宋牼罷兵事有相類者謂弭兵爲非
不可也而所以弭兵者則未得其說強楚之勢自是
而愈張夫豈中國之利哉蓋征伐天子事也晉楚及
其與國雖有内外之辨而皆天子之建國也向戍而
欲弭兵當先稟命京師已而馳告晉楚俾各率其與
國朝王而受命焉盟于王庭自今以往有罪當討王
命之討而後討強暴内侵王使之伐而後伐一如周
家盛時之制夫如是兵庶可弭矣今徒以弭兵爲說
俾晉楚之從交相見而中國諸侯一朝爲楚人役而
天下乃有二霸趙武向戌豈非中國之罪人乎或曰
如子之說晉人猶知有尊王之義其如楚之弗率何
曰楚自用兵以來令尹死者三四人内困於吳外困
於晉其力已憊矣徒以恥出晉下是以日尋干戈而
不得息今使之聽命於王而南北罷兵亦楚國之福
彼胡爲而不從不從則奉王命以臨之我則有辭矣
是之謂弭兵之說(餘義又見豹及諸侯大夫盟)
衞殺其大夫甯喜
剽簒君者也他人可殺而甯喜嘗事之以爲君不得
殺也故書弑以正其罪喜納君者也他人可殺而衞
獻因之以入不得殺也故稱國以殺不去其官累上
故也或曰子謂魯定公當誅季氏以正其逐君之罪
今乃云甯喜非衞獻之所可殺何歟曰事不同也昭
公魯君爲季氏所逐死於外定公立能不以季氏爲
恩已討而誅之正也若剽者衞之簒君而非君也獻
公則衞君也衞君命其臣誅簒賊既誅之而旋殺之
是謂失信是謂食言其可行乎但甯氏既事剽爲君
又從而殺之當坐弑君之罪非衞獻所可殺也
衞侯之弟鱄出奔晉
鱄衞獻之母弟也衞獻非鱄不得返國今甫奠于位
而不能安鱄之身衞獻之不友甚矣書衞侯之弟譏
不友也或曰鱄之奔是乎否邪曰鱄始銜其君兄之
命與甯喜固許之以專衞國之政今以其專而殺之
在衞獻爲食言鱄自以失信於死者逃其兄而去之
此古烈士之風故春秋錄之書曰衞侯之弟鱄出奔
晉榖梁乃曰鱄喜之徒與人之臣謀弑其君是亦弑
君者也前以爲弑此以爲謀弑傳者釋義不精乃至
於此鱄以君命諭喜使誅剽所誅者簒國之賊而鱄
則忠於其君者也何謀弑之有哉春秋以喜事剽爲
君而又殺之所以正君臣之分名之曰弑於鱄何有
哉
秋七月辛巳豹及諸侯之大夫盟于宋
胡氏曰此一地也曷爲再言宋書之重辭之複其中
必有大美惡存焉是會楚屈建請晉楚之從交相見
自是中國諸侯南向而朝楚及申之會蠻方之君簒
弑之賊大合十有一國之衆而用齊桓召陵之禮聖
人哀人倫之滅傷中國之衰而其事自宋之盟始也
故會盟同地而再言宋者貶也胡氏之說善矣愚謂
中國之於荆楚有内外之分此帝王之治亦春秋之
法也今諸侯來集楚人遽求爲長趙武畏其盛兵衷
甲苟求無事遂長楚人春秋爲中國惜故先晉夫豈
與晉之能讓哉況會盟於中國之境而荆楚長之無
内外之分亂先王之制啓戎心而召後患趙武叔向
無以辭其責也書諸侯之大夫無盟主也或曰兩不
相下遂不爲之盟其可乎曰前固言之矣晉當率諸
侯朝王盟于天子之庭晉楚俱不得長所謂公天下
而與之盟楚尚復何辭榖梁乃謂自是列國諸侯無
侵伐者八年春秋善之諸儒或從其說愚竊惑焉晉
君臣懷一時之晏安分霸權以遜于楚楚人蓄銳伺
隙大逞於後當虔之世凡我同盟之君俱被其毒晉
坐視莫如之何由宋盟故也
冬十有二月乙亥朔日有食之
二十有八年春無冰
夏衞石惡出奔晉
邾子來朝
秋八月大雩
仲孫羯如晉
冬齊慶封來奔
慶封崔杼之黨也杼既弑莊公而崔慶共爲政其必
預於弑矣去年杼以家難而死慶封當國其權任可
謂專矣而莊公之倖臣曰盧蒲癸王何者乃共謀討
之殺其子慶舍慶封田而歸戰弗克遂來奔齊人乃
出崔杼之尸而戮之改葬莊公莊公之死也倖臣與
之俱死者十人今爲之討賊亦倖臣也身爲國君以
倖臣爲羽翼莊固可鄙矣而卿大夫無能爲君討賊
復讎者而倖臣乃能之亦卿大夫之恥也
十有一月公如楚(義并見下公在楚公至自楚)
十有二月甲寅天王崩(靈王也景王立)
乙未楚子昭卒(康王也)
杜注是月無乙未日胡文定曰甲寅至乙未相去四
十二日則閏月之騐也然不以閏書見喪服之不數
閏齊景公葬書閏月則明殺恩之非禮也范甯謂閏
承前月而受其餘日故書閏月之日繫前月之下乃
史冊之常體其說亦可通
二十有九年春王正月公在楚
夏五月公至自楚
公如晉或逾年而返或歷時而返或歲首在外春秋
惟書公出公至而不書公在今而書公在楚此春秋
書法之一變也或者以公在楚與乾侯書法相類曰
以季氏取卞之故公危不得入故書愚謂公在乾侯
以内外言也公在楚幾于辱在泥塗矣向戌售其邪
說屈中國而伸荆楚俾中國諸侯相率而朝于楚公
如楚復爲強暴所侮辱久乃得歸春秋所爲大戚是
以特書公在楚閔中國諸侯之爲荆楚屈也公如晉
遇歲首不書公在晉今公如楚遇歲首必書公在楚
外楚也蠻荆朝内理之常也中國諸侯旅朝于蠻反
常也春秋於事之反常者每變例而特書此類是也
庚午衞侯衎卒
閽弑吳子餘祭
榖梁曰閽門者也寺人也不稱名姓閽不得齊於人
不稱其君閽不得君其君禮君不使無恥不近刑人
舉至賤而加之吳子吳子近刑人也左傳以爲越俘
之典門者弑之春秋所以書言禍生於所忽也愚觀
吳之諸君易而無體往往以此蹈禍遏卒于巢猶曰
以戎事故餘祭死于閽僚死于專諸直死于刑人刺
客之手春秋之書之良以垂戒示後焉可
仲孫羯會晉荀盈齊高止宋華定衞世叔儀鄭公孫段
曹人莒人滕人薛人小邾人城杞
城杞貶也以已事而僭王事是以貶事有關乎中國
繫乎王室如城虎牢城成周之類公也事有關乎救
災恤患如城邢城緣陵城楚丘之類亦公也若是者
合諸侯而城之夫誰曰不然今晉平爲其母家城杞
事之私者也乃以煩諸侯是以已事而僭王事其在
文武成康之世則誅矣平王不撫其民人遠戍母家
詩猶有刺而況區區霸國勞諸侯以城母家者乎春
秋之書之貶也
晉侯使士鞅來聘
杞子來盟(義見桓二年滕子來朝)
杞二王後自入春秋爵屢升降或伯或侯或子左傳
以爲惡無禮故貶之榖梁則以爲時王之所黜諸儒
有以爲春秋所貶者有以爲簡冊傳錄之誤者誤固
有之何獨見于杞之一國乎或曰是歲晉以其私親
合諸侯而城杞春秋貶晉亦貶杞也不能自治其國
而藉力于女子之從人者是固可鄙然當時諸侯之
罪更有大於此者何獨杞一國屢見升黜乎姑闕疑
吳子使札來聘
公羊曰吳無君無大夫此何以有君有大夫賢季子
也何賢乎季子讓國也榖梁曰吳稱子何也善其能
使延陵季子故進之也諸儒爲說不同榖得之荆人
來聘楚人使宜申來獻捷春秋皆從君臣同辭之例
久而後書使椒君臣俱見今吳使始至於我而書君
書大夫爲其能使賢故貴之耳胡文定乃以爲札者
吳之公子不稱公子貶也讓國而生亂札爲之故因
其聘貶之以示法胡公此論非所以施之季子亦非
所以論春秋也季子非位居嫡長矯激而辭位者其
兄弟四人季子爲季三兄更相讓次第君吳諸樊已
死夷末之子皆有得國之心季子避而去之尚太伯
之風春秋何貶焉世淪俗斁中國禮義所自出而臣
弑其君子簒其父下陵其上不奪不饜而季子獨以
讓國聞聖人嘉其爲中國而來將使簒君之賊僭上
之人觀感而内愧必不以讓而少之胡公持論太偏
恐爲後來惑不得不辨木訥又謂楚椒吳札皆以窺
覘中國而來舛抑又甚矣椒何如人而可與季子同
日語乎季子讓國之賢古今之所同仰聖人嘗大書
以表其墓是豈窺覘中國之人乎或曰不書公子何
哉曰吳使始通中國即用君臣俱見之例許之至矣
不稱公子不書大夫正所以著其高讓之節奚貶焉
楚椒秦術之例不與此同
秋九月葬衞獻公
齊高止出奔北燕
據左傳齊公孫蠆公孫竈放其大夫高止於北燕書
曰出奔罪高止也許氏謂大夫而放於君可也臣放
大夫是無君也不可以訓故以出奔書許氏之義正
冬仲孫羯如晉
三十年春王正月楚子使薳罷來聘
夏四月蔡世子般弑其君固
左傳蔡景侯爲太子般娶于楚通焉太子弑景侯榖
梁曰不日者子奪父政也又按何休注公羊亦曰不
日者爲中國隱痛有子弑父之禍故不忍言其日愚
謂楚商蔡般皆負覆載所不容之惡春秋書之策即
所以正其大戮有不待貶斥而見者日不日非誅斥
之所存有不必論矣嗟夫般之惡景之禍其積習有
自來矣人莫不有義理之心去逆效順者所謂義理
之心夫人所同也蔡與陳鄭本皆諸夏之與國中間
爲楚所迫叛而從楚去來無常惟蔡自厥貉之會甘
於從楚去而不復者七十餘年其習於楚久矣般之
逆殆爲商臣所染其積習蓋有自來趙主父始變服
而終有子禍人莫大乎反常反常其禍不旋踵而立
至此理之必然又何怪乎
五月甲午宋災宋伯姬卒(公榖無下宋字)
榖梁曰取卒之日加之災上見其以災卒也婦人以
貞爲行伯姬之婦道盡矣詳著其事賢伯姬也愚案
伯姬宋共公之夫人宋平公母也以魯成八年歸於
宋至是垂四十年蓋亦老矣當火災之作必待傅姆
而後避恪守婦節以逮於死先儒以爲女中之伯夷
其清風勁節足以風厲千古春秋是以表而出之書
宋災宋伯姬卒然宋平身爲國君其母以逮火而死
何以逭不孝之罪愚觀春秋書法於宋平有深責焉
天王殺其弟佞夫王子瑖奔晉(奔例已見成十二年)
殺世子母弟而直書其君者甚之也陳止齋曰凡王
殺不書莊王殺周公黑肩敬王殺召伯盈尹固之類
是也雖王世子不書惠王殺子頽是也甚者母弟亦
不書襄王殺母弟帶是也必殺無罪而後書於是靈
王崩景王立儋括作亂欲立王子佞夫佞夫弗知也
尹氏劉氏殺佞夫括奔晉傳曰天王殺其弟佞夫罪
在王也木訥曰鄭伯克段于鄢段不書弟段不弟也
則誅段爲重鄭伯爲輕今天王殺佞夫書弟則非佞
夫之不弟過在兄也此二說皆得經意王子瑕奔晉
不言出奔自周無外也(義已見成十六年周公出奔晉)
秋七月叔弓如宋葬宋共姬
公羊曰其稱諡何賢之也左傳杜注則曰從夫諡也
蓋以宋其公之故謂夫人從其夫諡耳春秋之世夫
人皆有諡伯姬獨從其夫猶古也傳謂國君之喪大
夫弔卿葬夫人之喪士弔大夫葬以此命卿爲過禮
蓋魯人高共姬之節其禮視舊爲優耳
鄭良霄出奔許自許入于鄭鄭人殺良霄
諸侯之大夫奔而復復而作亂於其國中如宋之魚
石晉之欒盈及此鄭良霄春秋之書之非特責亂者
蓋責其國君與其執政之臣實有以召亂焉耳魚石
之禍罪在華元欒盈之禍罪在范匄父子良霄之事
雖非執政有以激之而執政者不善處事亦有責焉
良霄固有沈湎之罪而公孫黑輒以私怒伐而焚之
逐之黑之罪當誅奚疑子產畏駟罕之強略無所問
遂使伯有自討之及駟氏戰于國中以死春秋書之
責鄭國之無政也於良霄乎何誅及昭二年黑又爲
亂以爭室之故幾欲兵其從兄由鄭國無政使無忌
憚至此此子產之責也
冬十月葬蔡景公
春秋之義君弑賊不討而不書葬者以爲復讎臣子
之責必復讎而後可葬也君弑賊不討而書葬者無
臣無子也臣弑其君子弑其父臣子親爲逆則無臣
子之可責也魯隱不書葬猶望魯之臣子起而討賊
也魯桓書葬則子非其子臣非其臣無與任討賊之
事者故蔡景之弑子弑之也子弑父而自立爲君無
子也無臣也而蔡復事於楚中國諸侯莫有過而問
焉者則賊終無可討之日春秋於是始以葬書與魯
桓書葬之例實相似弑而葬亦所以討也
晉人齊人宋人衞人鄭人曹人莒人邾人滕人薛人杞
人小邾人會于澶淵宋災故
劉氏傳會未有言其所爲者此言其所爲何晉人與
諸侯十二國之大夫會于澶淵凡爲宋災故謀之也
曰更宋之所喪雖死者不可復生其財復矣非務也
何言乎非務蔡侯弑其君而不謀宋災而謀之微矣
又曰災雖諸侯之所當救然一時之變一國之禍也
非所爲天下憂彼弑君者臣弑君也子弑父也如是
則大亂也雖有粟吾得食諸此論偉矣劉氏始發之
自入春秋會而書所以爲會之故惟桓二年魯齊陳
鄭會于稷書以成宋亂及此會于澶淵書宋災故貶
之之深而明著其事此出於聖人之特筆非因舊史
而書者也則將奚貶曰責晉也晉爲盟主視天下有
弑君者從而掩覆之有逐君者從而羽翼之由悼迄
平妄尸霸權不復以主張風教爲事今蔡般親弑其
父罪大惡極中國所未嘗有也乃亦置而不問以宋
災故勤十二國之大夫以爲此會舍人倫之大變治
天災之常事此春秋所爲深責特書宋災故夷晉大
夫與諸侯之大夫一以人書貶之深矣或曰蔡屬於
楚其非中國諸侯之責乎曰蔡諸姬也安可與荒遠
小國從於楚者同日語乎晉人能仗大義而討蔡亦
足以愧楚而服中國諸侯之心舍此不爲乃使楚虔
特爲異日滅蔡之兵端晉君臣愚無知亦甚矣
三十有一年春王正月
夏六月辛巳公薨于楚宫
先是公朝于楚好其宫及歸以爲範而作之至是殁
於楚宫杜氏云不居先君之正寢而安於所樂失其
所也
秋九月癸巳子野卒
左傳以爲過毁而卒不薨不地不書葬未逾年之君
也
己亥仲孫羯卒(孟孝伯)
冬十月滕子來會葬
或曰諸侯之喪諸侯會之禮歟曰諸侯會諸侯之葬
此周衰之變禮魯嘗行此於齊晉者也今滕子來會
而春秋書之譏也魯君未嘗會天王之葬而滕子來
會魯葬滕之來魯之受皆有貶也
癸酉葬我君襄公
十有一月莒人弑其君密州(義已見文十八年)
春秋書莒弑君者二文十八年莒弑其君庶其左傳
以爲莒紀公生太子僕又生季佗愛季佗而出僕且
多行無禮於國僕因國人以弑紀公愚不能無疑既
辨之於前矣此書莒人弑其君密州左傳亦以爲莒
犂比公生去疾及展輿既立展輿又廢之犂比公虐
國人患之展輿因國人以攻莒子弑之如左傳所紀
二大惡俱在莒竊觀春秋書法必不然也豈非二事
適相類訛以傳訛史氏記錄之未審歟楚商蔡般之
爲逆春秋直著其罪曷嘗歸過其父遂隱弑賊之名
而不書乎左傳乃云書莒人之弑其君罪之有在也
置其子之大惡歸過於其父春秋必不然蓋犂比公
虐國人作亂而弑之展輿既廢於父見立於國人故
有以弑之罪而加之者使展輿能討賊於既立之後
庶乎可以逃此名矣趙氏謂其文當曰展輿因國人
之攻莒子弑之乃立而後來傳寫之誤以之字爲以
字其亦有見於此乎
春秋集傳詳說卷二十二
