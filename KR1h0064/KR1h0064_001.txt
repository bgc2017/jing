四書劄記卷一
禮部尚書總理國子監事楊名時撰
大學
李文貞公以知止屬志學以靜安屬主敬能慮能得屬
致知力行知所先後為知本知至此解確不可易
脩身二字所包甚闊然其功却已盡於誠意中到此只
是檢點身與人接處使所施之情得其當耳觀後傳以
親愛等言可見正心向或專指涵養心體說正心工夫
原不脫持養而其當加檢點者則恐感物之時因喜怒
哀樂之發有過不及而失其正此雖非惡然亦未盡善
也正心當屬用邊說觀後傳以忿懥等言可見誠意向
或將意字作念字看念有善惡若實其惡念亦可曰誠
意乎盖意與念不同心上驀地發出者為念心之經營
布置者為意意雖不盡出於善然此處意字則以為善
去惡之意言誠意是誠其為善去惡之意故朱子誠意
章注云皆務决去而求必得之可見力行之功盡於誠
意内矣若云在念頭上要他實實好善惡惡非有為善
去惡之功則好善惡惡之意亦何由而快足乎誠意章
慎獨獨者人所不知而已所獨知盖意之所發其能實
之與不能實之皆人所不知而已所獨知也必致慎乎
此則無徇外為人之弊若不慎於獨中欺慊之幾但致
慎於人所及知之地則自脩之功亦甚疎漏矣欲正先
誠謂欲正其心於應物之際使喜怒哀樂之發皆中節
而無過不及必先省察克治誠其為善去惡之意使所
為有善而無惡盖喜怒哀樂之不中節其失猶小而為
善去惡之不誠其所關尤大且未有不能為善去惡而
其喜怒哀樂之發能中節者也
格物窮理乃格身心之物而窮其理理即性也故窮理
即盡性之始事若泛然格去欲為觀象極數之學非知
窮理之要者今人錯認格物二字以博物為格物不
知格物是明善擇善工夫非博物之謂也如夫子之生
知安行是天縱之將聖分上事其多才博物時又多能
内事窮理者窮其性之固有也博學審問慎思明辨
總此明善而已若格庭前一竹以為此是窮理曾何當
於明善耶格物須明其本性之善若徒逐其形質之
變而求之只格得隂陽五行之氣不曾明得善
知至而后意誠者知行本相因而並進必眼見得到處
足方踏得到也知無不至則意亦無不實矣知至為
知之全體大用無不明斷無知既至而意不誠者但誠
意之功本徹上下而言雖聖人地位慎獨之功未嘗息
也故注云知既盡則意可得而實矣
誠意者有為善去惡之意而能踐之於身不欺其意也
若但以立心誠實為誠意此乃窮理力行之基豫養於
其始者人有人心道心故意念有善有惡須是為善
之意真摯篤切絶無不善之意間雜乃能實其好善惡
惡之本意而不虚誠意有兩解一是用力為善去惡
以實其好惡之意(此意字專主好一邊說實有者不虛之謂言為善則好善之意不虛矣去)
(惡則惡惡之意不虛矣)一是意所發有善惡須使為善之意真誠
無偽而不雜於惡觀誠意章注則當以前說為主盖能
實其好惡之意則發念之誠而無偽已該其中矣若單
說念頭真誠未說到盡為善去惡之功則德潤身句尚
下不得觀如惡惡臭好好色則意字當以好善惡惡之
本意言不當兼善惡說若說實其善惡之意便講不去
一解誠作純誠說言意有善惡須使其意純一而不雜
亦可通但與傳文及注解不合凡意之所以不誠其受
病全在轉念能不為轉念所間阻則善必為惡必去而
好善惡惡之本意實踐而不虛矣可見誠意只主實其
本意說而遏絶其轉念一層已該在内如此則德潤身
心廣體胖其工夫俱盡於誠意中故結之曰君子必誠
其意也注中實字最精非徒發念真誠不假偽之謂又
按本意之意與志字相近但志是遠大之意意是細碎
之志如說欲為聖人此便是志若就一事上說欲為善
去惡却只好說得是主意不可用志字志是大而直者
意是小而曲折者既知善當為惡當去而立意欲為
善去惡却不能為之去之是自欺其意也不實其言行
是欺人不實其意是自欺所謂實其為善去惡之意而
不虛之者在無自欺其意也為善去惡之意本我心
所發其後之能實與不實唯己獨知此處須慎之以審
其實不實之幾所謂實其意之所發者不但不欺人
而不自欺之謂也蓋人發一言而必復其言行一事而
必成其事能實其言行者僅可謂之不欺人若發一意
欲為善去惡而念慮之間事為之際不能實踐則為自
欺自脩者必禁止此弊於惡必去於善必為以求自快
足其意凡其不能實踐其意而自欺與能實踐其意而
自慊惟己獨知而他人不知之非如言行之實不實人
及知也必謹之於此以審其欺慊之幾使意之所發無
一不實無異慎於人所及知而欲其言行皆實也獨
處用省察克治共見處亦須省察其念慮克治其私欲
若說共見處心上發念亦是獨此時用省察克治即是
慎獨不知人所共見處用省察克治只算一箇慎字如
何是慎獨大抵常人於共見共聞之地知慎者多於人
所不知之地能慎者少故聖賢以慎獨為教最為喫緊
今以獨字為己所獨知之地對人所共知之地而言其
工夫甚得力能慎乎此共見共聞處自無不慎說雖似
粗而足以包乎精若以獨為動念處而言則必有徒謹
於共見共聞之地遂以為吾於慎獨之功已略能做得
一半至人所不見不聞處便自寬假矣其為說似精而
實不得力且當日聖賢之旨本不以獨為動念處也至
注中幾字莫要即作獨字看謹之於此以審其幾是言
謹之於獨以審其幾可見人所共知之地亦有幾在亦
當謹其幾也注中苟且以徇外而為人此非正釋自
欺乃是就言行能實而不欺人上說意云不可徒不欺
人而已下文小人之閒居為不善是自欺揜著則既欺
人矣自字對徇外為人說須貼注中以求快足於己
方見著力喫緊應物處固要謹不謹則恐言行有未
盡得宜處然自已獨知處尤不可不謹若此處不謹便
為自欺誠意即誠身下正心脩身齊治平四章特明
其相因以見誠意之重非謂意誠之後心尚有不正身
尚有不脩也若不正不脩不得謂之誠矣所謂知本
知誠意之為本也
身有所忿懥等句本文語意猶云心有忿懥恐懼之時
便易至於不得其正以見不可不察時解泥住有所者
非知屬陽意屬隂知能照察夫意而意常聽命於知
到正心則知意渾於一心其情之所發或有知不及照
察意不及主張者正心兼動靜欲其未發而中已發
而和得其虛靈之本然也
正心脩身其要已盡於誠意矣故齊家章與上章止指
其失言之而不復言正脩之功此兩章言用情止是一
類忿懥等不執滯則親愛等自能不偏第以心言之則
曰忿懥等以身與家接言之則曰親愛等耳玩此章意
正是示人以致知誠意之為急康誥曰如保赤子以下
申上文慈者所以使衆而言誠心之感通本於天性而
然乃不出家而成教於國之大本大原也中庸孟子言
獲上治民即此意
恕字是用力推行應屬誠意内然正心脩身章所云忿
懥及親愛等亦是及物之事亦應屬恕邊但正脩内工
夫只可說一敬字
四書劄記卷一
