禮記述註卷十三
安溪李光坡撰
玉藻第十三
疏曰鄭目錄云以其記天子服冕之事也冕之
旒以藻紃為之貫玉為飾因以名篇
天子玉藻十有二旒前後邃延龍卷以祭
集說曰玉冕前後垂旒之玉也玉五采從上而下初
以朱次白次蒼次黃次玄既貫徧周而復始其三采
者先朱次白次蒼二色者先朱後綠藻雜采絲繩之
貫玉者也以藻穿玉以玉飾藻故曰玉藻邃深也延
冕上覆也玄表而纁裏前後邃延者言前後各有十
二旒垂而深邃延在其上也龍衮畫龍於衮衣也祭
祭宗廟也餘見禮器
玄端而朝日於東門之外聽朔於南門之外
註曰端當為冕字之誤也玄衣而冕冕服之下朝日
春分之時也東門南門皆謂國門也疏曰鄭知端
當為冕者皮弁尊次則諸侯之朝服又其次玄端諸
侯皮弁聽朔朝服視朝是視朝之服卑於聽朔今天
子皮弁視朝若玄端聽朔則是聽朔之服卑於視朝
且聽朔大視朝小故知端為冕謂玄冕也是冕服之
下者
閏月則闔門左扉立于其中
註曰天子廟及路寢皆如明堂制明堂在國之陽每
月就其時之堂而聽朔焉卒事反宿路寢亦如之閏
月非常月也聽其朔於明堂門中還處路寢門終月
疏曰反宿路寢謂視朔之一日也亦如之者亦如
明堂每月異所其餘日即在燕寢視朝則恒在路門
外也樂太史云終月謂終竟一月所聽之事於一月
中耳尋常則居燕寢也皇氏云明堂有四門即路寢
亦有四門閏月各居其時當方之門義或然也
皮弁以日視朝遂以食日中而餕奏而食日少牢朔月
太牢五飲上水漿酒醴酏
疏曰餕尚奏樂即朝食奏樂可知集說曰既著皮
弁視朝遂以皮弁而朝食所以敬養身體至日中之
時還著皮弁而餕朝之餘食奏作樂也日常日也朔
月月朔也上水以水為上也下四者說見内則
卒食玄端而居動則左史書之言則右史書之御瞽幾
聲之上下年不順成則天子素服乘素車食無樂
疏曰居燕居春秋是動作事故註以春秋當左史所
書左陽陽主動故記動尚書記言語之事故以尚書
當右史所書右是隂隂主静故也周禮五史無左史
右史案左傳太史書崔杼弑君是記動作之事則太
史為左史也王命内史叔興父策命晉侯是言誥之
事則内史為右史御侍也瞽樂人以瞽侍側幾猶察
也瞽人審音政和則樂聲樂政酷則樂聲哀察其哀
樂防君之失陳氏曰玄端即朝服之衣易其裳耳
此以上皆天子之禮
諸侯玄端以祭裨冕以朝皮弁以聽朔於太廟朝服以
日視朝於内朝
註曰祭祭先君也端亦當為冕字之誤也朝朝天子
也裨冕公衮侯伯鷩子男毳也朝服冠玄端素裳也
此内朝路寢門外之正朝集說曰天子六服大裘
為上其餘為裨玄衣以素為裳則是朝服若上士玄
裳中士黃裳下士雜裳天子諸侯朱裳則皆名玄端
不得名朝服凡在朝君臣上下同服方氏曰天子
聽朔于南門示受之于天諸侯聽朔于太廟示受之
于祖原其所自也天子諸侯皆三朝外朝在庫門之
外治朝在路門之外内朝在路門之内亦曰燕朝也
朝辨色始入君日出而視之退適路寢聽政使人視大
夫大夫退然後適小寢釋服
集說曰臣入常先君出常後尊卑之禮然也視朝而
見羣臣所以通上下之情聽政而適路寢所以決可
否之計小寢燕寢也釋服服玄端
又朝服以食特牲三俎祭肺夕深衣祭牢肉朔月少牢
五俎四簋子卯稷食菜羹夫人與君同庖
疏曰天子言日中諸侯亦當有日中諸侯言夕則天
子亦有夕天子言餕則諸侯亦餕諸侯祭牢肉則天
子亦祭牢肉夫人與君同庖則后亦與王同庖互相
挾集說曰三俎特豕魚腊也周人祭肺夕夕食也
牢肉即特牲之餘也五俎加羊與其腸胃也簋盛黍
稷之器常食二簋月朔則四簋也子卯說見檀弓夫
人不特殺故云與君同庖也
君無故不殺牛大夫無故不殺羊士無故不殺犬豕君
子遠庖厨凡有血氣之類弗身踐也至于八月不雨君
不舉
集說曰天子膳用六牲則無故亦殺牛此言國君也
天子之大夫有故得殺牛此無故不殺羊謂諸侯之
大夫也故謂祭祀及賓客饗食之禮也祭禮有射牲
之文此言弗身踐亦謂尋常也八月今之六月殺牲
盛饌曰舉
年不順成君衣布搢本關梁不租山澤列而不賦土功
不興大夫不得造車馬
集說曰衣布身著布衣也士以竹為笏而以象飾其
本搢插也去珽荼插士笏也關謂門關梁謂澤梁不
租不收租稅也列當作迾遮遏之義凶年雖不收山
澤之賦猶必遮迾其非時采取者造新有製作也此
皆為歲之凶故上之人節損以寬貸其下也
卜人定龜史定墨君定體
疏曰尊者視大卑者視小集說曰周禮龜人所掌
天龜靈地龜繹東曰果西曰雷南曰獵北曰若各以
方色與體辨之定之者其所當用卜祭天用靈祭地
用繹春用果秋用雷之属也史定墨者凡卜必以墨
畫龜以求吉兆乃鑽之以觀其所坼從墨而坼大謂
之兆廣其旁岐細出則謂之璺坼亦謂之兆璺韻書
璺音問器破而未離之名也體者兆象之形體定謂
決定其吉凶也
君羔幦虎犆大夫齊車鹿幦豹犆朝車士齊車鹿幦豹
犆
集說曰幦者覆軾之皮犆緣也君之齊車以羔皮覆
軾而緣以虎皮朝車亦謂大夫之朝車以下文兩言
齊車故知上為君齊車也
君子之居恒當戶寢恒當首若有疾風迅雷甚雨則必
變雖夜必興衣服冠而坐
集說曰向明而居順生氣而卧敬天威而變凡知禮
者皆當如是不但有位者也故以君子言
曰五盥沭稷而靧粱櫛用樿櫛髮晞用象櫛進禨進羞
工乃升歌
集說曰盥洗手也沭稷以淅稷之水洗髮也靧粱以
淅粱之水洗面也樿櫛白木梳也晞乾也象櫛象齒
梳也髮濕則滑故用木梳乾則澀故用象櫛也沭而
飲酒曰禨羞則籩豆之實也工乃升堂以琴瑟而歌
焉既充之以和平之味又感之以和平之音皆為新
沐氣虚致其養也
浴用二巾上絺下綌出杆履蒯席連用湯履蒲席衣布
晞身乃屨進飲
集說曰杅浴盤也履踐也蒯席蒯草之席也湅洗也
履蒯席之上而以湯洗其足垢然後立于蒲席而以
布乾潔其體乃著屨而進飲也
將適公所宿齊戒居外寢沐浴史進象笏書思對命
集說曰大夫之有史蓋掌文史之事耳非史官之比
也思謂意所思念欲告君之事對謂君若有問則臣
對答之辭命謂君所命令當奉行者此三者皆書之
於笏故曰書思對命皆謂敬謹之至恐或遺忘也
既服習容觀玉聲乃出揖私朝煇如也登車則有光矣
集說曰既服著朝服畢也容觀容貌儀觀也玉聲佩
玉之聲也揖私朝與其家臣揖而往朝于君也煇與
光皆言德容發越之盛光則又盛于煇矣
天子搢珽方正於天下也
集說曰搢插也珽亦笏也即玉人所謂大圭長三尺
者是也以其挺然無所詘故謂之珽蓋以端方正直
之道示天下也
諸侯荼前詘後直譲於天子也
集說曰荼者舒遲之義前有所畏則其進舒遲諸侯
之笏前詘者圓殺其首也後直者下角正方也以其
譲于天子故殺其上也
大夫前詘後詘無所不譲也
集說曰大夫上有天子下有己君故笏之下角亦殺
而圜示無所不譲也
侍坐則必退席不退則必引而去君之黨
集說曰臣侍君之坐若側旁有别席則退就别席或
旁無别席可退或有席而君不命之退則常引而却
離坐于君親黨之下也一說黨屬于鄉而小故以為
旁側之喻
登席不由前為躐席
疏曰失節而踐為躐席應從下升若由前升是躐席
也鄉飲酒禮賓席于戶西以西頭為下主人席于阼
階介席于西階皆北頭為下賓升席自西方註云升
由下也又記云主人介凡升席自北方降自南方註
云席南上升由下降由上主人受獻自席前適阼階
是降自北方者以受獻正禮須席末啐酒因從北方
降也故註云由便也若尋常無事則升由下而降由
上若賓則升降皆由下也
徒坐不盡席尺
疏曰徒空也非飲食及講問之坐為徒坐不盡席之
前畔一尺示無所求於前不忘謙也
讀書食則齊豆去席尺
疏曰讀書聲當聞尊者食為汚席坐則近前與席畔
齊豆去席尺者解席所以近前之意以設豆去席一
尺不得不前坐就豆
若賜之食而君客之則命之祭然後祭先飯辯嘗羞飲
而俟
集說曰客之以客禮待之也然必命之祭然後祭者
不敢以客禮自居也先食而徧嘗諸味亦示臣為君
嘗食之禮也飲而俟者禮食未飱以前啜飲以利滑
喉中不令澀噎今君猶未飱故臣亦不敢飱而先嘗
羞畢而啜飲以俟君飱臣乃敢飱也
若有嘗羞者則俟君之食然後食飯飲而俟君命之羞
羞近者命之品嘗之然後唯所欲凡嘗遠食必順近食
集說曰此謂君但賜之食而非客之者則膳宰自嘗
羞故云若有嘗羞者此臣既不祭不嘗則俟君食乃
食也飯飲者飲之也雖不嘗羞亦先飲飲以利喉而
俟君也雖君已食己乃後食猶未敢食羞必須君命
羞近者先食近其前者一種而止也品猶徧也既未
敢越次多食故君又命徧嘗己乃徧嘗之後則隨己
所欲不復次第也凡嘗遠食必自近者始客與不客
皆然故云凡也
君未覆手不敢飱君既食又飯飱飯飱者三飯也君既
徹執飯與醬乃出授從者
集說曰君未覆手不敢飱者侍食者悉然也覆手者
謂食畢而覆手以循口之兩旁恐有殽粒汚著之也
飱以飲澆飯也禮食竟更作三飱以助飽實故君未
覆手則臣不敢飱明不敢先君而飽也既猶畢也君
畢食則臣更飯飱也三飯並是飱謂三度飱也故曰
飯飱者三飯也君食竟既徹饌臣乃自徹己饌以授
從者飯醬是食之主故自執之此食己所當得故也
此非客禮故得如此若君與己禮食則但親徹不敢
授己之從者故公食大夫禮賓取粱與醬降奠于階
西不以出也若非君臣但是降等者則徹之以授主
人之相者故曲禮云徹飯齊以授相者也
凡侑食不盡食食於人不飽唯水漿不祭若祭為己偞
卑
疏曰此明凡人相敵為食之禮集說曰侑食侑己
食也食而勸侑禮之勤也食之不盡與不飽禮之謙
也公食大夫禮賓祭觶漿臣敬君之禮此言水漿不
祭禮各有所施也水漿非盛饌之比若祭之則為大
㳿卑矣己大也偞厭也謂大厭降卑微如有所畏迫
也
君若賜之爵則越席再拜稽首受登席祭之飲卒爵而
俟君卒爵然後授虚爵君子之飲酒也受一爵而色洒
如也二爵而言言斯禮已三爵而油油以退退則坐取
屨隠辟而后屨坐左納右坐右納左
集說曰此謂朝夕侍者始得爵也若其大禮則君先
飲而臣後飲燕禮公卒爵而後飲是也此據侍飲得
爵故再拜而後受若燕禮據大飲法則先受爵而後
奠爵再拜洒如禮度明肅之貌言言與誾誾同意氣
和悦之貌已止也油油謹重自得之貌坐取屨跪而
取屨也隠辟而后屨俛逡巡而退著屨也跪左足而
納右足之屨跪右足而納左足之屨此納屨之儀也
凡尊必尚玄酒唯君面尊唯饗野人皆酒大夫側尊用
棜士側尊用禁
疏曰若一尊亦曰側尊故士冠禮云側尊一甒醴在
服北註云無偶曰側與此側别集說曰尊尚玄酒
不忘古也面向也君燕臣子專其恩惠故尊鼻向君
也饗野人如蜡祭之飲是也禮不下庶人唯使之足
于味而已故一用酒也側旁側也謂設尊在賓主兩
楹之間旁側夾之故云側尊異于君也棜禁見禮器
始冠緇布冠自諸侯下達冠而敝之可也
集說曰冠禮初加緇布冠諸侯以下通用存古故用
之非時王之制也故既用即敝棄之可矣
玄冠朱組纓天子之冠也緇布冠繢緌諸侯之冠也玄
冠丹組纓諸侯之齊冠也玄冠綦組纓士之齊冠也
集說曰天子始冠之冠則玄冠而以朱組為纓諸侯
雖緇布冠郤用雜采之繢為纓緌為尊者飾耳其緌
也孔子曰吾未之聞謂大夫士也但諸侯繢緌雖異
其頍項青組纓等皆與士同齊冠齊戒時所服者諸
侯與士皆玄冠但其纓則有丹組綦組之異朱色紅
而明丹赤色也綦帛之蒼白如艾色者一說文也
縞冠玄武子姓之冠也縞冠素紕既祥之冠也
集說曰縞生絹也武冠卷也以縞為冠凶服也武則
玄色吉也所以吉凶相半者蓋綦而小祥孫為祖服
除矣而父之服未除不敢純吉也姓生也孫是子之
所生故謂之子姓素熟絹也紕冠兩邊及卷下畔之
緣也縞冠素紕謂冠與卷身皆用縞但以素緣之耳
素重於縞也縞是生絹而近吉既祥之冠者祥祭後
所服也
垂緌五寸惰游之士也
集說曰此言縞冠素紕而緌之垂者長五寸垂長緌
明非既祥蓋以其為惰游失業之士使之服此以恥
之耳
玄冠縞武不齒之服也
集說曰不齒即王制所謂不帥教而屏棄之者使之
玄冠縞武亦以恥辱之
居冠屬武自天子下達有事然後緌
集說曰禮服之冠則臨著乃合其武有儀飾故也若
燕居之冠則冠與武相連以非行禮之時故率略少
威儀也此冠無分貴賤皆著之故云自天子下達凡
緌所以致其飾故有事乃緌無事則否也
五十不散送親沒不髦
疏曰二者不關冠之義紀者雜厠其間集說曰喪
禮始死三日之前要絰散垂葬畢乃絞此言五十始
衰不能備禮故不能垂髦象幼時剪髮為鬌之形父
母在則用之故親沒則去此飾詳見内則
大帛不緌玄冠紫緌自魯桓公始也
方氏曰大帛冠之白者凶服去飾故不緌也玄冠之
緌不宜用紫色為其非正色也後世用之則自魯桓
公始
朝玄端夕深衣
集說曰前章言夕深衣祭牢肉者國君之禮也此言
朝玄端夕深衣者謂大夫士在私朝及家朝夕所服
也
深衣三袪縫齊倍要衽當旁袂可以回肘
集說曰袪袖口也尺二寸圍之為二尺四寸要之廣
三其二尺四寸則七尺二寸也故云三袪齊者裳之
下畔要為裳之上畔縫齊倍要者謂縫下畔之廣一
丈四尺四寸是倍要之七尺二寸也衽裳交接之處
也在身之兩旁故云衽當旁袂袖之連衣者也上下
之廣二尺二寸肘長尺二寸故可以回肘也
長中繼揜尺袷二寸袪尺二寸緣廣寸半
集說曰長中者長衣中衣也與深衣制同而名異者
著於内則曰中衣蓋著在朝服或祭服之内也著於
外則曰長衣以素為純緣者也雜記云練冠長衣以
筮註云深衣之純以素者也若凶服之純以布者則
謂之麻衣繼揜尺者幅廣二尺二寸以半幅繼續袂
口揜餘一尺若今袖矣若長衣揜必用素中衣揜或
布或素隨其衣而然袷曲領也其廣則二寸緣謂深
衣邊以緣飾之廣寸半也
以帛裏布非禮也
註曰中外宜相稱也冕服絲衣也中衣用素皮弁服
朝服玄端麻衣也中衣用布疏曰麻即十五升布
故中衣并用布
士不衣織無君者不貳采
疏曰大夫士去國三月之内服素衣素裳三月之後
服玄端玄裳是有采色但不貳耳采色玄最貴也
集說曰染絲而織之為織功多色重故士賤不得衣
之也無君去位之臣也不貳采謂衣裳與冠同色
衣正色裳間色非列采不入公門振絺綌不入公門表
裘不入公門襲裘不入公門
集說曰正色者青赤黃白黑五方之正色也木青克
土黃故綠色青黃為東方之間色火赤克金白故紅
色赤白為南方之間色金白克木青故碧色青白為
西方之間色水黑克火赤故紫色赤黑為北方之間
色土黃克水黑故駵黃之色黃黑為中央之間色也
列采謂正服之色各有尊卑品列也非此則是䙝服
振讀為袗襌也襌則見體裘上必有裼衣表裘是無
裼衣而裘在外也則簡而不恭襲裘謂掩其襲衣而
不露裼衣也則質而不文皆為不敬故君子謹之
纊為繭緼為袍襌為絅帛為褶
集說曰纊新綿也緼舊絮也衣之有著者用新綿則
謂之繭用舊絮則謂之袍有表而無裏者謂之絅有
表裏而無著者謂之褶
朝服之以縞也自季康子始也
集說曰朝服之布十五升先王之制也季康子始用
生絹後人因之故記者原其所自凡古禮之亡皆由
於變
孔子曰朝服而朝卒朔然後服之
註曰謂諸侯與羣臣也集說曰聽朔重於視朝諸
侯之朝服玄端素裳而聽朔則皮弁故卒聽朔之禮
然後服朝服而視朝也
曰國家未道則不充其服焉
註曰謂若衛文公者集說曰曰字承上文亦孔子
之言也禮樂刑政未合于先王之道則不宜充盛其
衣服示儉以修省也
唯君有黼裘以誓省大裘非古也
註曰經云唯君則知時臣亦為之集說曰君國君
也黼裘以黑羊皮雜狐白為黼文以作裘舊讀省為
獮方氏釋為省耕省斂之義今從之大裘黑羔裘也
天子郊服謂國君固可衣黼裘以誓軍旅省耕斂今
而僭服大裘則不可也但言非古則僭禮之失自見
君衣狐白裘錦衣以裼之
註曰君衣狐白毛之裘則以素錦為衣覆之使可裼
也袒而有衣曰裼必覆之者裘褻也詩云衣錦絅衣
裳錦絅裳然則錦衣復有上衣明矣天子狐白之上
衣皮弁服與凡裼衣象裘色也
君之右虎裘厥左狼裘
註曰衛尊者宜武猛
士不衣狐白
註曰辟君也狐之白者少以少為貴也疏曰士不
衣狐白則卿大夫得衣也其裼則不用錦衣當用素
衣
君子狐青裘豹褎玄綃衣以裼之
集說曰君子謂大夫士也狐青裘狐之青毛皮為裘
也豹褎豹皮為袖玄綃衣玄色之綃為衣也
麛裘青豻褎絞衣以裼之
集說曰麛鹿子也豻胡地野犬絞蒼黃之色
羔裘豹飾緇衣以裼之狐裘黃衣以裼之錦衣狐裘諸
侯之服也
註曰非諸侯則不用錦衣為裼集說曰飾猶袖也
論語緇衣羔裘黃衣狐裘
犬羊之裘不裼不文飾也不裼
集說曰犬羊之裘庶人所服裘與人俱賤故不裼以
為飾也
裘之裼也見美也弔則襲不盡飾也君在則裼盡飾也
集說曰此言裼襲之異宜見美謂裼衣上雖加他服
猶必開露以見示裼衣之美弔喪襲裘惟小斂後則
然盡飾者盡其文飾之道以為敬弔主於哀故敬不
在美君在則當以盡飾為敬也
服之襲也充美也是故尸襲執玉龜襲無事則裼弗敢
充也
疏曰凡敬有二體以質為敬者子於父母之所不敢
袒裼以文為敬者臣于君所則裼若平敵以下則亦
襲以質略故也所襲雖同其意異也集說曰充美
猶云揜塞其華美也尸尊無所示敬故襲執玉之禮
以圭璋聘則襲以璧琮享則裼執龜為享禮庭實則
裼以卜則襲此特主襲而言耳非謂執玉龜無裼之
禮也無事謂執玉執龜之禮已竟也無事則裼亦謂
在君之所非君所則否弗敢充者以見美為敬也
笏天子以球玉諸侯以象大夫以魚須文竹士竹本象
可也
註曰球美玉也文飾也大夫士飾竹以為笏不敢與
君並用純物也疏曰庾氏云以鮫魚須飾竹以成
文士以竹為本質以象牙飾其邊緣飾之可也
見於天子與射無說笏入太廟說笏非禮也小功不說
笏當事免則說之既搢必盥雖有執於朝弗有盥矣
陳氏曰笏之初用蓋諸侯之朝天子則執命圭而搢
荼大夫之聘則執聘圭而搢笏及其合瑞而授圭則
執其所搢而己所謂見於天子無說笏者此也射以
觀德則禮固在所隆小功則禮可以勝情故亦不說
當事而免則事可以勝禮故說之方氏曰大廟之
内惟君當事則說笏所以逸尊者也後世臣或說之
則僭矣小功之喪悲哀殺矣事不可不記也故不說
笏及當事而免之時則不可以不說搢笏必盥者謂
有執事於朝預須潔淨故既搢笏於帶必盥洗其手
於後雖有執事更不須盥以其初盥已畢
凡有指畫於君前用笏造受命於君前則書于笏笏畢
用也因飾焉
集說曰因事而有所指畫用手則失容故用笏也造
受命詣君所而受命也畢用者每事皆用之也因飾
焉謂因而文飾之以為上下之等級也
笏度二尺有六寸其中博三寸其殺六分而去一
集說曰中廣三寸天子諸侯大夫士之笏皆然天子
諸侯則從中以上稍稍漸殺至上首止廣二寸半是
六分三寸而去其一也其大夫士又從中殺至下亦
廣二寸半故惟中間廣三寸也玉人言大圭長三尺
是兼終葵首言之
天子素帶朱裏終辟
集說曰謂大帶也素熟絹也用朱為裏終竟也終辟
終竟此帶盡緣之也此二句本在赤韍葱衡之下
而素帶終辟
註曰而素帶終辟謂諸侯也諸侯不朱裏合素為之
如今衣帶為之下天子也大夫亦如之
大夫素帶辟垂
集說曰大夫之素帶則惟緣其兩耳及垂下之紳腰
後不緣
士練帶率下辟
註曰率繂也士以下皆襌不合而繂積辟讀如裨冕
之裨裨謂以繒采飾其側人君充之大夫裨其紐及
末士裨其末而已集說曰練繒也士以練為帶單
用之而緶緝其兩邊故謂之率腰及兩耳皆不緣惟
緣其紳故云下辟
居士錦帶弟子縞帶
註曰居士道藝處士也集說曰以錦為帶示文也
弟子用絹示質也
并紐約用組三寸長齊于帶紳長制士三尺有司二尺
有五寸子游曰參分帶下紳居二焉紳韠結三齊
疏曰并並也謂天子下至弟子其所紐約之物並用
組為之方氏曰紐謂帶之交結之處以屬其紐約
者謂以物穿紐約束其帶三寸者紐約之組闊三寸
也長齊于帶者言組之垂適與紳齊也紳謂帶之垂
者士三尺者自要而下為稱也士如此亦舉卑以見
尊也有司欲便於趨走故特去五寸引子游之言言
人長八尺自要而下四尺五寸分為三分而紳居二
故長三尺也韠蔽膝也結即組也紳韠結三者皆長
三尺故曰三齊自三寸至三齊本在摇狄之下君命
之上
大夫大帶四寸雜帶君朱綠大夫玄華士緇辟二寸再
繚四寸
集說曰四寸廣之度也雜帶謂以雜色為辟緣也朱
綠者上以朱下以綠玄華者外以玄内以華華黃色
也士帶之辟則内外皆緇是謂緇帶大夫以上帶皆
廣四寸士練帶惟廣二寸而再繞要一匝則亦是四
寸矣自大夫大帶至箴功本在二寸之下一命之上
凡帶有率無箴功
疏曰凡帶謂有司之帶有率謂其帶既襌亦以箴緶
緝其側但繂襵之而已無别裨飾之箴功也知士以
下皆襌者以繂是縫襵之名以縫旁邊故知襌也
肆束及帶勤者有事則收之走則擁之
集說曰肆讀為肄餘也詩伐其條肄謂約束帶之餘
組及紳之垂者遇有勤勞之事則收斂而持於手若
事迫而不容不走者則擁抱之於懷也此三句本在皆
朱錦也之下又重出於有憂者之下而無肆束及帶
四字
韠君朱大夫素士爵韋
註曰此玄端服之韠也韠之言蔽也凡韠以韋為之
必象裳色則天子諸侯玄端朱裳大夫素裳唯士玄
裳黃裳雜裳也皮弁服皆素韠疏曰士冠禮玄端
爵韠此云士爵韋故知是玄端之韠也知此朱韠非
祭服韠者祭服玄衣纁裳君與大夫士無别同是赤
色
圜殺直天子直諸侯前後方
註曰圜殺直目韠制也天子四角直無圜殺前後方
殺四角使之方變於天子也所殺者去上下各五寸
疏曰前後方是殺四角也上下各去五寸所去之
處以物補飾之使方變於天子也去五寸者案雜記
韠會去上五寸是上去五寸又云紕以爵韋六寸不
至下五寸是去下五寸
大夫前方後挫角士前後正
註曰圜其上角變於君也韠以下為前上為後士賤
與君同不嫌也
韠下廣二尺上廣一尺長三尺其頸五寸肩革帶博二
寸
註曰頸五寸亦謂廣也頸中央肩兩角皆上接革帶
以繫之肩與革帶廣同凡佩繫於革帶詩疏曰古
者佃漁而食因衣其皮先知蔽前後知蔽後後王易
之以布帛而猶存其蔽前者重古道不忘本也士服
爵弁以韎韐配之則服冕者以芾配之故知冕服謂
之芾芾韠皆是蔽膝其制同但以尊祭服故異其名
耳
一命緼韍幽衡再命赤韍幽衡三命赤韍蔥衡
註曰此玄冕爵弁服之韠尊祭服異其名耳韍之言
亦蔽也緼赤黃之間色所謂韎也衡佩五之衡也幽
讀為黝黑謂之黝青謂之蔥周禮公侯伯之卿三命
其大夫再命其士一命子男之卿再命其大夫一命
其士不命
王后褘衣夫人揄狄君命屈狄
註曰褘讀如翬揄讀如摇翬摇皆翟雉名也刻繒而
畫之著於衣以為飾因以為名也夫人三夫人亦侯
伯夫人也王者之後夫人亦褘衣君女君也屈周禮
作闕謂刻繒為翟不畫也此子男之夫人禮天子諸
侯命其臣后夫人亦命其妻以衣服所謂夫尊於朝
妻榮於室也疏曰女君謂后也命子男妻故云君
命六服皆袍制連衣裳不異其色
再命褘衣一命襢衣士褖衣
註曰此子男卿大夫士之妻命服也褘當為鞠字之
誤也子男之卿再命而妻鞠衣則鞠衣襢衣褖衣者
諸侯之臣皆分為三等其妻以次受此服也公之臣
孤為上卿大夫次之士次之侯伯子男之臣卿為上
大夫次之士次之疏曰闕翟赤摇翟青褘衣玄鞠
衣黃展衣白褖衣黑
唯世婦命於奠繭其他則皆從男子
疏曰世婦天子二十七世婦也奠獻也凡獻物必先
奠於地獻繭謂世婦及命婦人助蠶畢獻繭也世婦
及卿大夫之妻並卑雖已被命猶不得即服必經入
助蠶蠶畢獻繭繭多功大君命之著服乃得服耳其
他謂后夫人九嬪及五等侯妻也夫在其位則妻得
服其服矣不須奠繭之命
凡侍於君紳垂足如履齊頤霤垂拱視下而聽上視帶
以及袷聽鄉任左
集說曰立而磬折則紳必垂身折則裳下之緝委地
故足如踐之也頤頷也霤屋簷也身俯故頭臨前而
頷之垂如屋霤然垂拱亦謂身俯則手之拱者下垂
也視雖在下而必側面向上以聽尊者之言故云視
下而聽上也袷交領也視君之法下不過帶高不過
袷凡立者尊右坐者尊左侍而君坐則臣在君之右
是以聽向皆任左以向君
凡君召以三節二節以走一節以趨在官不俟屨在外
不俟車
疏曰節以玉為之所以明信輔於君命者也君使使
召臣有二節時有一節時故合云三節也隨事緩急
急則二節故走緩則一節故趨官謂朝廷治事處也
外謂其室及官府也在官近故云屨在外遠故云車
士於大夫不敢拜迎而拜送士於尊者先拜進面答之
拜則走
集說曰士於大夫尊卑有間若大夫詣士士不敢拜
而迎之恐其答拜也去則拜送者禮賓出門主人再
拜送之賓不答拜禮有終止故也士若見於大夫則
先拜於門外然後進而見面若大夫出迎而答其拜
則走避之
士於君所言大夫沒矣則稱諡若字名士與大夫言名
士字大夫
疏曰士在君前與君言論及於大夫君前臣名若彼
大夫生則呼其名若沒則稱彼諡無諡則稱字士雖
已死猶呼名也若士與大夫言論及他生大夫士士
呼之名大夫呼之字若大夫士卒則字士諡大夫
於大夫所有公諱無私諱凡祭不諱廟中不諱教學臨
文不諱
集說曰公諱本國先君之諱也私諱私家之諱也凡
祭祭羣神也餘見曲禮
古之君子必佩玉右徵角左宫羽
集說曰徵角宫羽以玉聲所中言也徵為事角為民
事則須作而成民則供上役使故在右右為動作之
方也宫為君羽為物君道宜静物道宜積故在左左
乃無事之方也
趨以采齊行以肆夏周還中規折還中矩進則揖之退
則揚之然後玉鏘鳴也故君子在車則聞鸞和之聲行
則鳴佩玉是以非辟之心無自入也
集說曰路寢門外至應門謂之趨於此趨時歌采齊
之詩以為節路寢門内至堂謂之行於行之時則歌
肆夏之詩以為節周旋註云反行也假令從北向南
曲折而東向也進而前則其身略俯如揖然退而後
則其身微仰故曰揚之進退俯仰皆得其節故佩玉
之鳴鏘然可聽也鸞和鈴也常所乘之車鸞在衡和
在軾若田獵之車則和在軾鸞在馬鑣也
君在不佩玉左結佩右設佩居則設佩朝則結佩
註曰謂世子也出所處而君在焉則去德佩而設事
佩辟德而示即事也結其左者若於事有未能也結
者結其綬不使鳴焉居謂所處而君不在朝朝於君
疏曰臣之朝君備儀盡飾當佩玉今云君在不佩
玉故知非臣下云世子佩瑜玉是以知世子也去德
佩者謂結玉佩不使鳴非謂全去也事佩大觿木燧
之屬也自居則設佩及結佩亦皆謂世子
齊則綪結佩而爵韠
疏曰此謂凡應佩玉之人非唯世子綪結佩綪屈也
謂結其綬而又屈上之也爵韠謂士玄端齊皇氏熊
氏謂諸侯以下皆以玄端齊而以爵韋為韠同士禮
以其齊故不用朱韠素韠義或然也
凡帶必有佩玉唯喪否佩玉有衝牙君子無故玉不去
身君子於玉比德焉
註曰喪主於哀去飾也凡謂天子以至士故謂喪與
災眚疏曰凡佩玉必上繫於衡下垂三道穿以蠙
珠下端前後以懸璜中央下端懸以衝牙動則衝牙
前後觸璜而為聲所觸之玉其形似牙故曰衝牙
天子佩白玉而玄組綬公侯佩山玄玉而朱組綬大夫
佩水蒼玉而純組綬世子佩瑜玉而綦組綬士佩瓀玟
而緼組綬
註曰玉有山玄水蒼者視之文色所似也綬者所以
貫佩玉相承受也純當為緇古文緇字或作絲旁才
綦文雜色也緼赤黃疏曰尊者玉色純公侯以下
玉色漸雜世子及士唯論玉質不明玉色則不定也
世子承上天子諸侯則天子諸侯之子也然諸侯世
子雖佩瑜玉亦應降殺王世子綦青黑色瓀玟石次
玉者
孔子佩象環五寸而綦組綬
集說曰象環象牙之環也其廣五寸孔子謙不佩玉
故燕居佩之非謂禮服之正佩也
童子之節也緇布衣錦緣錦紳并紐錦束髮皆朱錦也
集說曰節禮節也錦緣以錦為緇布衣之緣也紳紐
見前束髮者以錦為總而束髮也皆朱錦者言所用
之錦皆朱色也
童子不裘不帛不屨絇無緦服聽事不麻無事則立主
人之北南面見先生從人而入
集說曰不屨絇未習行戒也無緦服謂父在時己雖
有緦親之喪不為之著緦服但往聽主人使令之事
不麻謂免而深衣不加絰也主人喪主也問喪云童
子不緦唯當室緦當室為父後者也童子未能習禮
且緦輕故父在不緦父沒則本服不可違矣從人而
見先生不敢以卑小煩長者為禮也
侍食於先生異爵者後祭先飯客祭主人辭曰不足祭
也客飱主人辭以疏主人自置其醬則客自徹之
集說曰此言成人之禮先生齒尊於己者異爵爵貴
於己者後祭示饌不為己也先飯示為尊貴者嘗之
也盛主人之饌故祭而主人辭之謙也既食而飱以
為美也而主人辭以麤疏亦謙也醬者食味之主故
主人自設客亦自徹禮尚施報也
一室之人非賓客一人徹壹食之人一人徹凡燕食婦
人不徹
集說曰一室之人同居共事者也壹猶聚也壹食之
人為同事而相聚以食者也若賓客則各徹其饌二
者皆為無賓主之分故但推少者一人徹之而已
坡謂特牲少牢皆有婦人徹之禮此不徹者惟燕食
耳註云婦人質不備禮是也非不勝事之謂
食棗桃李弗致于核瓜祭上環食中棄所操
集說曰致謂委棄之也曲禮曰其有核者懷其核環
横切之圓如環也上環是疐間下環是脫華處
凡食果食者後君子火孰者先君子
集說曰古人嘗藥嘗食蓋恐其不善或為尊者害耳
果食生成之味當使尊者先食火孰者先君子嘗食
之禮也
有慶非君賜不賀
集說曰君賜如爵命土田車服之類皆是也言卿大夫
士之家設有喜慶之事若是君命所賜則當賀非君
賜則不賀蓋以君賜為榮也
有憂者
集說曰此下缺文
孔子食於季氏不辭不食肉而飱
集說曰為客之禮將食必興辭食則先胾次殽至肩
乃飽而飱孔子既不辭又不食肉乃獨澆飯而為飱
之禮蓋以季氏之饋失禮故也
君賜車馬乘以拜賜衣服服以拜賜
集說曰君賜及門既拜受矣明日又乘服詣君所而
拜謝其賜所謂再拜敬之至也二賜字句絶本朱子
說
君未有命弗敢即乘服也
集說曰此謂諸侯之卿大夫為使臣而受天子之賜
歸而獻諸其君君命之乘服乃得乘服故君未有命
不敢即乘服也左傳杜洩將以路葬南遺謂季孫曰
叔孫未乘路葬焉用之季孫使杜洩舍路不可曰夫
子受命於朝而聘于王王思舊勲而賜之路復命而
致之君君不敢逆王命而復賜之
君賜稽首據掌致諸地
集說曰據按也郤右手而覆左手以按于右手之上
致至也頭及手俱至地也
酒肉之賜弗再拜
集說曰己拜受于家而明日又往拜謂之再拜酒肉
之賜輕故惟拜受於家而已
凡賜君子與小人不同日
集說曰君子小人以位言君子曰賜小人曰與貴賤
殊故不可同日也
凡獻於君大夫使宰士親皆再拜稽首送之膳於君有
葷桃茢於大夫去茢於士去葷皆造於膳宰
集說曰大夫不親往而使宰者恐勤君之降禮而受
獻也士賤故得自往皆再拜稽首送之者言大夫初
遣宰時已拜送矣及至君門以授小臣則或宰或士
亦皆再拜而送之也膳美食也葷薑及辛菜也茢菼
帚也膳宰主飲食者方氏曰膳必用葷桃茢者防
不祥之物或干之也桃以其性葷以其氣茢以其形
形不如氣氣不如性故貴賤多少之數去其一者茢
去其二者葷惟桃不可去焉皆造膳宰者以不敢專
達必待主膳之人達之也
大夫不親拜為君之答已也
集說曰釋所以不親獻之義
大夫拜賜而退士待諾而退又拜弗答拜
集說曰大夫往君門而拜君昨日所賜及門即告小
臣小臣入白大夫即拜拜竟即退不待小臣出報恐
君召進而答拜也君不答士之拜故士拜竟則待小
臣傳君之諾報而後退也又拜者小臣傳諾報而出
士又拜君之諾也弗答拜謂君終不答士之拜也
大夫親賜士士拜受又拜於其室衣服弗服以拜敵者
不在拜於其室
集說曰其室大夫之家也衣服弗服以拜下於君賜
也敵者尊卑相等也其室獻者之家也若當時主人
在家而拜受則不復往彼家拜謝今主人不在不得
拜受還家必往而拜之也若朋友則非祭肉不拜
凡於尊者有獻而弗敢以聞
集說曰此謂獻辭也不敢以聞者不敢直言獻於尊
者如云致馬資於有司及贈從者之類也
士於大夫不承賀下大夫於上大夫承賀
集說曰士於大夫尊卑遠若有慶事不敢受大夫之
親賀下夫夫於上大夫尊卑近故可承受其親賀也
親在行禮於人稱父人或賜之則稱父拜之
方氏曰不敢私交不敢私受故也
禮不盛服不充故大裘不裼
註曰禮盛者服充大事不崇曲敬疏曰充猶襲也
大裘不裼者證禮盛服充時也郊禮大裘無别衣裼
之是不見美也
乘路車不式
疏曰路車謂玉路郊天車也不式謂乘車從門閭過
不式
父命呼唯而不諾手執業則投之食在口則吐之走而
不趨
集說曰應辭唯速而恭諾緩而慢
親老出不易方復不過時親癠色容不盛此孝子之疏
也
集說曰易方則恐召己而莫知所在過時則恐失期
而貽親之憂癠病也不盛憂形于色也疏節謂常行
疏略之禮而已非大節也
父沒而不能讀父之書手澤存焉爾母沒而杯圈不能
飲焉口澤之氣存焉爾
集說曰不能猶不忍也手之所持猶存其潤澤之迹
杯圈盛酒漿之器屈木為之若巵匜之屬也口澤之
氣亦謂常用以飲故口所潤澤猶有餘氣此所以不
忍讀不忍飲也
君入門介拂闑大夫中棖與闑之間士介拂棖
集說曰此言兩君相見之時入門入大門也介副也
闑門中央所豎短木也棖者門之兩旁長木所謂楔
也君入當棖闑之中主君在闑東賓在闑西主君上
擯在君後稍近西而拂闑賓之上介在賓後稍近東
而拂闑大夫之為擯為介者各當君後而在棖闑二
者之中士之為擯為介者則各拂東西之棖也
賓入不中門不履閾公事自闑西私事自闑東
集說曰此賓謂鄰國来聘之卿大夫也入不中門謂
不當闑西棖闑之中而稍東近闑也閾門限也聘享
是奉君命而行謂之公事入自闑西用賓禮也若私
覿私面謂之私事以其非君命故也入自闑東從臣
禮也
君與尸行接武大夫繼武士中武徐趨皆用是
疏曰君謂天子諸侯也接武謂二足相躡每蹈於半
不得各自成迹也若大夫與其尸行則兩足跡相接
續漸卑故與尸行步稍廣速也中猶間也士與其尸
行每徙足間容一足地乃躡之士極卑故與尸行步
極廣也徐趨遲行也皆皆於君大夫士也言皆用此
與尸行步之節
疾趨則欲發而手足毋移
集說曰此言若以他事行禮而當疾趨者其屨頭欲
發起不以接武繼武為拘然而手容必恭足容必重
不可或低或斜而變其常度移猶變也
圈豚行不舉足齊如流席上亦然
集說曰此釋上徐趨之形圈轉也豚之言循讀為上
聲謂徐趨之法當曳轉其足循地而行不舉足者謂
足不離地齊裳下緝也足既不舉身又俯折則裳下
委于地而曳足則齊如水之流席上亦然言未坐之
時行於席上亦當如此也
端行頤霤如矢弁行剡剡起屨
集說曰此覆上疾趨之節端直也直身而行身亦小
折故頭直臨前而頤如屋霤之垂其步之進則如矢
之直也弁急也剡剡身起之貌急行則欲速而身屨
恒起也
執龜玉舉前曳踵蹜蹜如也
集說曰此論徐趨之事踵足後跟也舉足之前而曳
其後跟則行不離地如有所循也蹜蹜促狹之貌龜
玉皆重器故敬謹如此
凡行容惕惕
集說曰惕惕直而且疾也謂行於道路則然蓋回枉
則失容舒緩則近惰也
廟中齊齊朝廷濟濟翔翔
集說曰齊齊收持嚴正之貌以對神不敢舒散也濟
濟威儀詳整也翔翔張拱安舒也
君子之容舒遲見所尊者齊遫
集說曰舒遲閒雅之貌齊如䕫䕫齊慄之齊遫者謹
而不放之謂見所尊者故加敬
足容重手容恭
註曰重舉欲遲也恭高且正也
目容端口容止
註曰無睇視不妄動
聲容静頭容直
集說曰無或噦咳欲其静也無或傾顧欲其直也
氣容肅
註曰似不息者
立容德
集說曰德應氏謂中立不倚儼然有德之氣象也
色容莊坐如尸
集說曰莊矜持之貌也坐如尸見曲禮
燕居告温温
集說曰詩言温温恭人燕居之時於告語於人之際
則皆欲其温和所謂居不容寬柔以教也
凡祭容貌顔色如見所祭者
集說曰論語曰祭如在祭神如神在
喪容纍纍色容顛顛視容瞿瞿梅梅言容繭繭
集說曰此皆居喪之容纍纍羸憊失意之貌顛顛憂
思不舒之貌瞿瞿驚遽之貌梅梅猶昧昧瞻視不審
故瞿瞿梅梅然也繭繭猶綿綿聲氣低微之貌也
戎容暨暨言容詻詻色容厲肅視容清明
集說曰此皆軍旅之容暨暨果毅之貌詻詻教令嚴
飭之貌顔色欲其嚴厲而莊肅視瞻欲其瑩澈而明
審
立容辨卑毋讇
集說曰立之容貶卑者不為矜高之態也雖貴貶損
卑降而必貴於正若傾側其容柔媚其色則流於謟
矣故戒以毋謟焉
頭頸必中
集說曰頭容欲直
山立
集說曰如山之嶷然不摇動也
時行
集說曰當行則行
盛氣顛實揚休
集說曰顛讀為填塞之填實滿也揚讀為陽休與煦
同氣體之充也言人當養氣使充盛填實于内故息
之出也若陽氣之煦物其来無窮也
玉色
集說曰玉無變色故以為顔色無變動之喻石梁
王氏曰立容以下不屬戎容
凡自稱天子曰予一人
集說曰一者無對之稱
伯曰天子之力臣
集說曰天子三公一相處内二伯分主畿外諸侯蓋
股肱之臣宣力四方者也故曰力臣此伯自稱于諸
侯也
諸侯之於天子曰某土之守臣某
集說曰某土猶云東土西土之類
其在邊邑曰某屏之臣某
集說曰邊邑遠謂之屏者藩屏之義所以蔽内而捍
外也
其於敵以下曰寡人小國之君曰孤擯者亦曰孤
集說曰此章與曲禮小異者此據自稱為辭彼則擯
者之辭也
上大夫曰下臣擯者曰寡君之老下大夫自名擯者曰
寡大夫世子自名擯者曰寡君之適
坡謂自此至外私其上句皆是自稱於己國之君有
擯者曰則對他國之辭於大夫亦謂自稱於大夫也
公子曰臣孽
疏曰稱臣謂對己君也若對他國當云外臣集說
曰適而𫝊世者謂之世子餘則但稱公子而已讀孽
為枿者蓋比之木生之餘也故以臣孽自稱
士曰𫝊遽之臣於大夫曰外私
集說曰驛𫝊之車馬所以供急遽之令士賤而給車
馬之役使故自稱𫝊遽之臣也家臣稱私此大夫非
己所臣事者故對之言則自稱外私也
大夫私事使私人擯則稱名
集說曰私事謂非行聘禮而以他事奉君命往使若
晉侯使韓穿来言汶陽之田歸齊之類隨行之人當
謂之介曰擯者擯是主人之副今以在賓館而主國
致禮則己為主人故稱擯也私人己之屬臣也私事
使而私人擯則無問上大夫下大夫皆降而稱名以
非正聘故也
公士擯則曰寡大夫寡君之老
集說曰公士公家之士也若正行聘禮以公士為擯
其下大夫往行小聘之禮則擯辭稱寡大夫其上大夫
往行大聘之禮則擯辭稱寡君之老
大夫有所往必與公士為賓也
集說曰賓讀為擯介也謂大夫有正聘之往必使公
士作介也
禮記述註卷十三
