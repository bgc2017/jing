禮記述註卷十八
安溪李光坡撰
雜記下第二十一
有父之喪如未沒喪而母死其除父之喪也服其除服
卒事反喪服
集說曰沒猶終也除也父喪在小祥後大祥前是未
沒父喪也又遭母喪則既葬後當除父喪之時自服
除喪之服以行大祥之禮此禮事畢即服喪母之服
若母喪未葬而值父之二祥則不得服祥服者以祥
祭為吉未葬為凶不忍於凶時行吉禮也
雖諸父昆弟之喪如當父母之喪其除諸父昆弟之喪
也皆服其除喪之服卒事反喪服
註曰雖有親之大喪猶為輕服者除骨肉之恩也唯
君之喪不除私服言當者朞大功之喪或終始皆在
三年之中小功緦麻則不除殤長中乃除疏曰此
亦謂重喪葬後之時也
如三年之喪則既顈其練祥皆行
集說曰前喪後喪俱是三年之服其後喪既受葛之
後得為前喪行練祥之禮也既顈者既虞受服之時
以葛絰易要之麻絰也顈草名無葛之鄉以顈代
王父死未練祥而孫又死猶是附於王父也
疏曰禮孫死祔祖今此明若祖喪雖未二祥而孫死
則孫亦得用是祔禮祔於祖也然王父雖祔未練無
廟孫得祔於祖其孫就王父所祔祖廟之中而祔祭
王父馬
有殯聞外喪哭之他室入奠卒奠出改服即位如始即
位之禮
集說曰有殯謂父母喪未葬也外喪兄弟之喪在遠
者也哭不於殯宫而於他室明非哭殯也入奠者哭
之明日之朝著已本喪之服入奠殯宫奠畢而出乃
脱已本喪服著新死者未成服之服而即昨日他室
所哭之位如始即位之禮者謂今日之即哭位如昨
日始聞喪而即位之禮也
大夫士將與祭於公既視濯而父母死則猶是與祭也
次於異宫既祭釋服出公門外哭而歸其他如奔喪之
禮如未視濯則使人告告者反而後哭
集說曰視濯監視噐用之滌濯也祭日前既視濯之
後而遭父母死猶是與祭者猶是在吉禮之中不得
不與祭但居次於異宫耳以吉凶不可同處也如未
視濯而父母死則使人告於君俟告者反而後哭父
母也
如諸父昆弟姑姊妹之喪則既宿則與祭卒事出公門
釋服而后歸其他如奔喪之禮如同宫則次于異宫
集說曰既宿謂祭前三日將致祭之時既受宿戒必
與公家之祭以期以下之喪服輕故也如同宫則次
于異宫者謂此死者是已同宫之人則既宿之後出
次異宫亦以吉凶不可同處也
曾子問曰卿大夫將為尸於公受宿矣而有齊衰内喪
則如之何孔子曰出舍乎公宫以待事禮也孔子曰尸
弁冕而出卿大夫士皆下之尸必式必有前驅
註曰尸重受宿則不得哭内喪同宮也疏曰之公
宫以待君之祭事不在已之異宫耳
父母之喪將祭而昆弟死既殯而祭如同宫則雖臣妾
葬而后祭
註曰將祭謂練祥也言若同宫則是昆弟異宫也古
者昆弟異居同財有東宫有西宫有南宫有北宫有
父母之喪當在殯宫而在異宫者疾病或歸者疏
曰父母之喪兄弟悉應同在殯宫以其疾病或有歸
者故得異宫而死
祭主人之升降散等執事者亦散等雖虞祔亦然
集說曰散栗也等階也吉祭則涉級聚足喪祭則栗
階二祥之祭吉禮宜涉級聚足而栗階者以有兄弟
之喪故略威儀也燕禮云栗階不過二等盖始升猶
聚足連步至二等則左右足各一發而升堂也雖虞
祔亦然者謂主人至昆弟虞祔時而行父母祥祭則
與執事者亦皆散等也
自諸侯逹諸士小祥之祭主人之酢也嚌之衆賓兄弟
則皆啐之大祥主人啐之衆賓兄弟皆飲之可也
疏曰必知非受尸酢者以士虞禮主人主婦獻尸受
酢皆卒爵虞祭比小祥為重尚卒爵今小祥祭主人
受尸酢何得唯嚌之而已故知受賓酢也集說曰
至齒為嚌入口為啐主人之酢嚌之謂正祭之後主
人獻賓長賓長酢主人主人受酢則嚌之也衆賓兄
弟啐之謂祭末受獻之時則啐之也
凢侍祭喪者告賓祭薦而不食
集說曰侍祭喪謂相喪祭禮之人也薦謂脯醢也相
禮者但告賓祭此脯醢而已賓不食之也若吉祭賓
祭畢則食之此亦謂練祥之祭主人獻賓賓受獻主
人設薦時也虞祔無獻賓之禮
子貢問喪子曰敬為上哀次之瘠為下顔色稱其情戚
容稱其服
集說曰問喪問居父母之喪也附於身附於棺者皆
欲其必誠必慎故曰敬為上子游言喪致乎哀而止
先儒謂而止二字微有過於高遠而簡略細微之弊
此言哀次之可見矣毁瘠不形不勝喪乃比於不慈
不孝故曰瘠為下也齊斬之服固有重輕稱其情稱
其服則中於禮矣
請問兄弟之喪子曰兄弟之喪則存乎書策矣
集說曰存乎書策者言依禮經所載而行之非若父
母之喪哀容體状之不可名言而經不能備言也
君子不奪人之喪亦不可奪喪也
疏曰不奪人喪恕也不奪已喪孝也集說曰君子
不奪廢他人居喪之情而君子居喪之情亦不可為
他事所奪廢要使各得盡其禮耳
孔子曰少連大連善居喪三日不怠三月不觧期悲哀
三年憂東夷之子也
集說曰少連見論語三日親始死時也不怠謂哀痛
之切雖不食而能自力以致其禮也三月親喪在殯
時也觧與懈同倦也或讀如本字謂寢不脱絰帶也
憂謂憂戚憔悴
三年之喪言而不語對而不問廬堊室之中不與人坐
焉在堊室之中非時見乎母也不入門
註曰言言已事也為人說為語在堊室之中以時事
見乎母乃後入門則居廬時不入門
疏衰皆居堊室不廬廬嚴者也
集說曰疏衰齊衰也齊衰有三年者有期者有三月
者凢喪次斬衰居倚廬齊衰居堊室大功有帷帳小
功緦麻有牀第廬嚴者謂倚廬乃哀敬嚴肅之所服
輕者不得居
妻視叔父母姑姊妹視兄弟長中下殤視成人
註曰視猶比也所比者哀容居處也疏曰妻居廬
而杖抑之視叔父母姑姊妹出適服輕進之視兄弟
長中下殤服輕上從本親視其成人也
親喪外除兄弟之喪内除
註曰外除日月已竟而哀未忘内除日月未竟而哀
己殺
視君之母與君之妻比之兄弟發諸顔色者亦不飲食
也
集說曰君母君妻小君也服輕哀之比兄弟之喪然
於酒肴之珍醇可以發見顔色者亦不飲之食之也
免喪之外行於道路見似目瞿聞名心瞿弔死而問疾
顔色戚容必有以異於人也如此而后可以服三年之
喪其餘則直道而行之是也
註曰惻隐之心能如是則其餘齊衰以下直道而行
盡自得也似謂容貌似其父母也名與親同疏曰
父在為母雖期年亦從上三年之内也
祥主人之除也於夕為期朝服祥因其故服
疏曰祥祭之時主人除服之節於夕為期謂於祥祭
前夕預告明日祭期也朝服謂主人著朝服緇衣素
裳其冠則縞冠也祥因其故服者謂明旦祥祭時主
人因著其前夕故朝服也案上記端衰喪車無等則
祥後並禫服尊卑上下無别皆服此緇衣素裳也又
曰從祥至吉凢服有六祥祭朝服縞冠一也祥訖素
縞麻衣二也禫祭玄冠黃裳三也禫訖朝服綅冠四
也踰月吉祭玄冠朝服五也既祭玄端而居六也
陸氏曰綅息廉反黑經白緯曰綅集說曰祥大祥
也
子游曰既祥雖不當縞者必縞然後反服
註曰謂有以喪事賻贈來者雖不及時猶變服服祥
祭之服以受之重其禮也其於此時始弔者則衛將
軍文子之為之是矣反服反素縞麻衣也疏曰若
其由未來今始弔者雖禫祭除喪後有練冠而受弔
則文子之子是也明此是先己來今重至故著縞冠
輕於練冠也此謂禫祭之前故知反服素縞麻衣也
當袒大夫至雖當踊絶踊而拜之反改成踊乃襲於士
既事成踊襲而后拜之不改成踊
疏曰此明士有喪大夫及士來弔之禮士有喪當袒
之時而大夫來弔盖斂竟時也雖當主人踊時必絶
止其踊而出拜此大夫反還也改更也拜竟而反還
先位更為踊而始成踊尊大夫之來新其事也乃襲
者踊畢乃襲初袒之衣也於士既事成踊襲者既猶
畢也若當主人有大小斂諸事而士來弔則主人畢
事而成踊踊畢而襲襲畢乃拜之拜之而止不更為
之成踊也
上大夫之虞也少牢卒哭成事附皆大牢下大夫之虞
也犆牲卒哭成事附皆少牢
集說曰卒哭謂之成事成告事也附祔廟也
祝稱卜葬虞子孫曰哀夫曰乃兄弟曰某卜葬其兄弟
曰伯子某
集說曰初虞即葬之日故並言葬虞子卜葬父則祝
辭云哀子某卜葬其父某甫孫則云哀孫某卜葬其
祖某甫夫則云乃某卜葬其妻某氏乃者助語之辭
妻卑故爾若弟為兄則云某卜葬兄伯子某兄為弟
則云某卜葬其弟某
古者貴賤皆杖叔孫武叔朝見輪人以其杖關轂而輠
輪者於是有爵而後杖也
集說曰輪人作車輪之人也關穿也輠廽也謂以其
衰服之杖穿於車轂中而廽轉其輪鄙褻甚矣自後
無爵者不得杖此記庶人廢禮之由也
鑿巾以飯公羊賈為之也
集說曰飯含也大夫以上貴使賓為其親含恐尸為
賓所憎穢故以巾覆尸面而當口處鑿穿之令含玉
得以入口士賤不得使賓子自含無憎穢之心故不
以巾覆面公羊賈士也而鑿以飯是憎穢其親矣此
記士失禮之所由也
冒者何也所以掩形也自襲以至小斂不設冒則形是
以襲而后設冒也
疏曰襲則設冒至小斂之前則以衣緦覆於冒上皇
氏云大斂脱冒未之聞也集說曰冒說見王制襲
沐浴後以衣衣尸也則形者言尸雖已著衣若不設
冒則尸象形見為人所惡是以襲而設冒也后字衍
或問於曾子曰夫既遣而包其餘猶既食而裹其餘與
君子既食則裹其餘乎曾子曰吾子不見大饗乎夫大
饗既饗卷三牲之爼歸于賓館父母而賓客之所以為
哀也子不見大饗乎
集說曰設遣奠訖即以牲體之餘包裹而置之遣車
以納于壙中或人疑此禮謂如君子食於他人家食
畢而又包其餘以歸豈不傷廉乎曾子告以大饗之
禮畢卷爼内三牲之肉送歸賓之館中猶此意耳父
母家之主今死將葬而孝子以賓客之禮待之此所
以悲哀之至也重言以喻之
非為人喪問與賜與
集說曰此上有闕文言非為其有喪而問遺之歟賜
予之歟問敵者之禮賜尊上之命
三年之喪以其喪拜非三年之喪以吉拜
集說曰拜問拜賜拜賓皆拜也喪拜稽顙而后拜也
吉拜拜而后稽顙也今案檀弓鄭註以拜而后稽顙
為殷之喪拜稽顙而后拜為周之喪拜疏云鄭知此
者以孔子所論每以二代對言故云三年之喪吾從
其至者但殷之喪拜自斬衰至緦麻皆拜而后稽顙
以其質故也周制則杖期以上皆先稽顙而后拜不
杖期以下乃作殷之喪拜此章疏義與檀弓疏互看
乃得其祥
三年之喪如或遺之酒肉則受之必三辭主人衰絰而
受之如君命則不敢辭受而薦之喪者不遺人人遺之
雖酒肉受也從父昆弟以下既卒哭遺人可也
集說曰喪大記云既葬君食之則食之大夫父之友
食之則食之此云衰絰而受雖受而不食也薦之者
尊君之賜喪者不遺人以哀戚中不當行禮於人也
卒哭可以遺人服輕哀殺故也
縣子曰三年之喪如斬期之喪如剡
集說曰剡削也此言哀痛淺深之殊
三年之喪雖功衰不弔自諸侯逹諸士如有服而將往
哭之則服其服而往
疏曰小祥後衰與大功同故曰功衰衰雖外輕而痛
猶内重故不得弔人也如有五服之親喪而往哭不
著已之功衰而依彼親之節以服之也不弔與往哭
二者貴賤皆同之皇氏云此文雖在功衰之下而實
通初喪也假令初喪而有五屬親死則亦暫服五服
之服而往彼哭也諸侯絶期不應有諸親始死服當
是敵體及所不臣者謂始封君不臣諸父昆弟也
期之喪十一月而練十三月而祥十五月而禫練則弔
註曰此謂父在為母也為母功衰可以弔人者以父
在故輕於出也然則凢齊衰十一月皆可以出矣
疏曰母練父在而得出則其餘喪雖無父亦得出也
母既可矣諸父灼然坡案自期之喪至而禫十八
字舊在三年之喪上
既葬大功弔哭而退不聽事焉
集說曰既葬大功者言已有大功之喪已葬也弔哭
而退謂往弔他喪則弔哭既畢即退去不得與主人
襲斂等事期喪練弔即亦然也
期之喪未葬弔於鄉人哭而退不聽事焉功衰弔待事
不執事
集說曰儀禮喪服傳姑姊妹適人無主者姪與兄弟
為之齊衰不杖期此言期之喪正謂此也雖未葬亦
可出弔鄉人之喪但哭而退不聽事也此喪既葬受
以大功之衰謂之功衰此後弔於人可以待主人襲
斂等事但不親自執其事耳
小功緦執事不與於禮
集說曰執事謂擯相也禮饋奠也輕服可以為人擯
相擯相事輕故也饋奠之禮重故不與
相趨也出宫而退相揖也哀次而退相問也既封而退
相見也反哭而退朋友虞祔而退
集說曰此言弔喪之禮恩義有厚薄故去留有遲速
相趨者謂與孝子本不相識但相聞姓名而來會趨
喪也以情輕故柩出廟之宫門即退去也相揖者已
嘗相會相識故待柩至大門外之哀次而退也相問
遺者是有往來恩義故待窆畢而退嘗執贄行相見
之禮者情又加重故待孝子反哭於家乃退朋友疇
昔情重生死同殷故待虞祭祔祭畢而后退也
弔非從主人也四十者執綍鄉人五十者從反哭四十
者待盈坎
集說曰言弔喪者是為相助凢役非徒隨從主人而
已故年四十以下者力壯皆當執綍同鄉之人五十
者始衰之年故隨主人反哭而四十者待土盈壙乃
去若非鄉人則無問長少皆從主人歸優饒遠者
喪食雖惡必充饑饑而廢事非禮也飽而忘哀亦非禮
也視不明聽不聰行不正不知哀君子病之故有疾飲
酒食肉五十不致毁六十不毁七十飲酒食肉皆為疑
死
集說曰疑死恐其死也
有服人召之食不往大功以下既葬適人人食之其黨
也食之非其黨弗食也
註曰往而見食則可食也為食而往則不可黨猶親
也疏曰親族不多食則其食有限若非黨而輙食
則無復限數必忘哀也
功衰食菜果飲水漿無鹽酪不能食食鹽酪可也
集說曰功衰斬衰齊衰之末服也酪說文乳漿也
孔子曰身有瘍則浴首有創則沐病則飲酒食肉毁瘠
為病君子弗為也毁而死君子謂之無子
集說曰曲禮曰不勝喪比於不慈不孝是有子與無
子同也
非從柩與反哭無免於堩
註曰言喪服出入非此二事皆冠也免所以代冠人
於道路不可以無飾堩道路疏曰此謂葬近而反
哭者若葬遠反哭在路則著冠至郊則乃反著免小
記云遠葬者比反哭皆冠及郊而後免也
凢喪小功以上非虞附練祥無沐浴
疏曰言小功以上則至斬同然各在其服限如此耳
練祥不主大功小功也集說曰潔飾所以交神故
非此四祭則不沐浴也
疏衰之喪既葬人請見之則見不請見人小功請見人
可也大功不以執摯唯父母之喪不辟涕泣而見人
疏曰此小功文承疏衰既葬之下亦謂既葬也凢言
見人者謂與人尋常相見不論執摯之事集說曰
疏衰齊衰也摯與贄同
三年之喪祥而從政期之喪卒哭而從政九月之喪既
葬而從政小功緦之喪既殯而從政
註曰以王制言之此謂庶人也從政從為政者教令
謂給繇役疏曰王制云齊衰大功三月不從政此
庶人依士禮卒哭與既葬同三月故王制省文總云
三月也若大夫士三年之喪期不從政是正禮也卒
哭金革之事無辟是權禮也
曾申問於曾子曰哭父母有常聲乎曰中路嬰兒失其
母焉何常聲之有
集說曰哀痛之極無復音節所謂哭不偯也
卒哭而諱王父母兄弟世父叔父姑姊妹子與父同諱
集說曰卒哭以前猶以生禮事之故不諱卒哭後則
事以鬼道故諱其名也此專言父之所諱則子亦不
敢不諱故曰子與父同諱也父之祖父母伯父叔父
及姑等於已小功以下本不合諱但以父之所諱己
亦從而諱也若父之兄弟及姊妹於已正服朞已自
當諱不假從父而諱也此父身是士故諱王父母若
是庶人子不逮事父母則不諱王父母也天子諸侯
諱羣祖
母之諱宫中諱妻之諱不舉諸其側與從祖昆弟同名
則諱
集說曰母為其親諱則子於一宫之中亦為之諱妻
為其親諱則夫亦不得稱其辭於妻之左右非宫中
非其側則固可稱矣孝子聞名心瞿凢不言人諱者
亦為其相感動也從祖昆弟同曾祖之親也若母與
妻所諱者適與已從祖見弟之名同則為之諱不但
宫中旁側其在餘處皆諱之
以喪冠者雖三年之喪可也既冠於次入哭踊三者三
乃出
註曰言雖者明齊衰以下皆可以喪冠也始遭喪以
其冠月則喪服因冠矣非其冠月待變除卒哭而冠
次廬也疏曰次廬者據重服而言若齊衰以下加
冠於次舍之處入哭踊三者三乃出者謂既冠後入
於喪所哭而跳踊每哭一節而三踊如此者三凢為
九踊乃出就處所坡謂曾子問齊衰大功可因喪
服而冠未及言三年之可也故記者足之古者二十
而冠人夏小正二月綏多士女是冠用二月假令年
二十二月當冠而遭喪則可因喪而冠疏云若正月
遭則二月不得因喪冠也
大功之末可以冠子可以嫁子父小功之末可以冠子
可以嫁子可以取婦已雖小功既卒哭可以冠取妻下
殤之小功則不可
註曰下殤小功齊衰之親除喪而後可為昏禮疏
曰末謂卒哭之後取婦有酒食之會集鄉黨僚友涉
近歡樂故小功之末乃可坡謂大功兼父與已父
大功之末可以冠子則已大功之末可以加冠矣然
父未可以取婦則己未可以取妻也父小功之末可
以冠子取婦則己小功卒哭可以冠取妻矣
凢弁絰其衰侈袂
註曰侈猶大也弁絰服者弔服也其衰錫也緦也疑
也袂之小者二尺二寸大者半而益之則侈袂三尺
三寸疏曰大夫以上侈之士則不侈
父有服宫中子不與於樂母有服聲聞焉不舉樂妻有
服不舉樂於其側大功將至辟琴瑟小功至不絶樂
註曰宫中子與父同宫者也禮由命士以上父子異
宫不與於樂謂出行見之不得觀也疏曰若異宫
則得與樂崔云父有服齊哀以下之服也若重服則
期後猶有子姓之冠自當不得與於樂
姑姊妹其夫死而夫黨無兄弟使夫之族人主喪妻之
黨雖親弗主夫若無族矣則前後家東西家無有則里
尹主之或曰主之而附於夫之黨
註曰此謂姑姊妹無子寡而死也夫黨無兄弟無緦
之親也其主喪不使妻之親而使夫之族人婦人外
成主必宜得夫之姓類里尹主之喪無無主也里尹
閭胥里宰之屬王度記曰百戶為里里一尹其禄如
庶人在官者諸侯弔於異國之臣則其君為主里尹
主之亦斯義也或曰主之妻之黨自主之非也夫之
黨其祖姑也疏曰别錄王度記云似齊宣王時淳
于髠等所說也
麻者不紳執玉不麻麻不加於采
疏曰案聘禮已國君薨至於主國衰而出註云可以
凶服將事盖受主君小禮得以凶服若行聘享大事
則吉服故鄭云其聘享之事自若吉也集說曰麻
謂喪服之絰也紳大帶也吉凶異道居喪以絰代大
帶也執玉不麻謂著衰絰者不得執玉行禮也采玄
纁之衣也
國禁哭則止朝夕之奠即位自因也
集說曰國有大祭祀則喪者不敢哭然朝奠夕奠之
時自即其阼階下之位而因仍禮節之故事以行也
童子哭不偯不踊不杖不菲不廬
集說曰偯委曲之聲也菲草屨也廬倚廬也童子為
父後者則杖
孔子曰伯母叔母疏衰踊不絶地姑姊妹之大功踊絶
於地如知此者由文矣哉由文矣哉
註曰由用也言知此踊絶地不絶地之情者能用禮
文矣能用禮文哉美之也伯母叔母義也姑姊妹骨
肉也
泄柳之母死相者由左泄柳死其徒由右相由右相泄
柳之徒為之也
集說曰悼公弔有若之喪而子游擯由左則由右相
者非禮也此記失禮所自始
天子飯九貝諸侯七大夫五士三
集說曰飯含也貝水物古者以為貨士喪禮貝三實
于笲周禮天子飯含用玉此盖異代之制
士三月而葬是月也卒哭大夫三月而葬五月而卒哭
諸侯五月而葬七月而卒哭士三虞大夫五諸侯七
疏曰大夫以上位尊念親哀情於時長遠士職卑位
下禮數未伸
諸侯使人弔其次含襚賵臨皆同日而畢事者也其次
如此也
集說曰諸侯薨鄰國遣使來先弔次含次襚次賵次
臨四者之禮一日畢行詳見上篇
卿大夫疾君問之無算士壹問之君於卿大夫比葬不
食肉比卒哭不舉樂為士比殯不舉樂
疏曰喪大記君於大夫疾三問之此云無算謂有師
保恩舊之親故問之無算或可三問者謂君自行此
云無算謂遣使也
升正柩諸侯執綍五百人四綍皆䘖枚司馬執鐸左八
人右八人匠人執羽葆御柩大夫之喪其升正柩也執
引者三百人執鐸者左右各四人御柩以茅
集說曰升正柩者將葬柩朝祖廟升西階用輁軸載
柩于兩楹間而正之也其時柩北首柩有四綍枚形
似箸兩端有小繩䘖于口而繫于頭後則不能言所
以止喧譁也五百人皆用之司馬十六人執鐸分居
左右夾柩以號令於衆也葆形如盖以羽為之御柩
者在柩車之前若道塗有低昂傾虧則以所執者為
抑揚左右之節使執綍者知之也綍引同耳廟中曰
綍在塗曰引互言之茅以茅為麾也
孔子曰管仲鏤簋而朱紘旅樹而反坫山節而藻梲賢
大夫也而難為上也
集說曰鏤簋簋有雕鏤之飾也冠有笄者為紘紘在
纓處兩端上屬下不結旅道也樹屏也立屏當所行
之路以蔽内外也反坫反爵之坫也土為之在兩楹
間山節刻山於柱頭之斗拱也藻水草藻梲晝藻於
梁上之短柱也難為上言僭上也
晏平仲祀其先人豚肩不掩豆賢大夫也而難為下也
君子上不僭上下不偪下
集說曰大夫祭用少牢不合用豚肩在爼不在豆此
但喻其極小謂併豚兩肩亦不能掩豆耳難為下言
偪下也
婦人非三年之喪不踰封而弔如三年之喪則君夫人
歸夫人其歸也以諸侯之弔禮其待之也若待諸侯然
夫人至入自闈門升自側階君在阼其他如奔喪禮然
集說曰三年之喪父母之喪也女嫁者為父母期而
云三年者以本親言也踰封越彊也以諸侯弔禮者
謂夫人行道車服待之若待諸侯者主國致禮闈門
非正門宫中往來之門也側階非正階東房之旁階
也此皆異於女賓主國君在阼階上不降迎也奔喪
謂哭踊髽麻之類嫌夫人之位尊恐與卿大夫之妻
奔喪禮異故明之
嫂不撫叔叔不撫嫂
集說曰撫死而撫其尸也嫂叔宜遠嫌故皆不撫
君子有三患未之聞患弗得聞也既聞之患弗得學也
既學之患弗能行也君子有五耻居其位無其言君子
耻之有其言無其行君子耻之既得之而又失之君子
耻之地有餘而民不足君子耻之衆寡均而倍焉君子
耻之
集說曰三患言為學之君子五耻言為政之君子也
居位而無善言之可聞是不能講明政事一耻也有
言無行是言行不相頋二耻也始以有德而進今以
無德而退三耻也不能撫民使之逃散四耻也國有
功後已與彼衆寡相等而彼之功績倍於己是不能
作興率勵其下五耻也熊氏曰聞者稽之典籍問
于師友學者加講習討論之功
孔子曰凶年則乘駑馬祀以下牲
集說曰周禮校人六馬曰種馬戎馬齊馬道馬田馬
駑馬駑馬其最下者下牲如常祭用大牢者降用少
牢少牢者降用特牲特豕者降用特豚之類以年凶
故貶損也王制云凢祭豐年不奢凶年不儉與此不
同未詳
恤由之喪哀公使孺悲之孔子學士喪禮於是乎書
註曰時人轉而僭上士之喪禮已廢矣孔子以教孺
悲國人乃復書而存之
子貢觀於蜡孔子曰賜也樂乎對曰一國之人皆若狂
賜未知其樂也子曰百日之蜡一日之澤非爾所知也
集說曰蜡祭見郊特牲若狂言飲酒醉甚也未知其
樂言醉無禮儀方且可惡何樂之有孔子言百日勞
苦而有此蜡農民終歲勤動今僅使之為一日飲酒
之歡是乃人君之思澤非爾所知言其義大也
張而不弛文武弗能也弛而不張文武弗為也一張一
弛文武之道也
集說曰張張弦也弛落弦也孔子以弓喻民謂弓之
為噐久張而不弛則力必絶久弛而不張則體必變
猶民久勞苦而不休息則其力憊久休息而不勞苦
則其志逸弓必有時而張有時而弛民必有時而勞
有時而息文武弗能言雖文王武王亦不能為治也
一於逸樂則不可故言文武弗為
孟獻子曰正月日至可以有事於上帝七月日至可以
有事於祖七月而禘獻子為之也
集說曰獻子魯大夫仲孫蔑正月周正建子之月也日
至冬至也有事上帝郊祭也七月建午之月也日至
夏至也有事於祖禘祭也明堂位云季夏六月以禘
禮祀周公於大廟盖夏正建已之月郊用冬至禮之
當然此言獻子變禮用七月禘祭然不言自獻子始
而但言獻子為之盖一時之事耳
夫人之不命於天子自魯昭公始也
疏曰天子命畿外諸侯夫人若畿内諸侯夫人及卿
大夫之妻則玉藻註云天子諸侯命其臣后夫人亦
命其妻也集說曰昭公娶吳為同姓不敢告天子
天子亦不命之後遂以為常此記魯失禮之由
外宗為君夫人猶内宗也
疏曰外宗者謂君之姑姊妹之女及舅之女及從母
皆是也内宗者君五屬内之女内宗為君服斬衰為
夫人齊衰此云猶内宗也則齊斬皆同君夫人者是
國人所稱號此外宗謂嫁在國中者若國外當云諸
侯也古者大夫不外娶故君之姑姊妹嫁於國内大
夫為妻是其正也諸侯不内娶故舅女及從母不得
在國中凢内外宗皆據有爵者其無服而嫁於諸臣
從為夫之君内外宗皆然若嫁於庶人則亦從其夫
為國君服齊衰三月亦内外宗皆然也此等内外宗
熊氏云雖嫁在他國皆為本國君服斬也今依用之
若賀循等云在己國則得服若在他國則不得也今
並存焉集說曰案儀禮喪服疏云外宗有三周禮
外宗之女有爵通卿大夫之妻一也雜記註謂君之
姑姊妹之女舅之女從母皆是二也若姑之子婦從
母之子婦其夫是君之外親為君服斬其婦亦名外
宗為君服期三也内宗有二周禮内女之有爵謂同
姓之女悉是一也雜記註君之五屬之内女二也
廐焚孔子拜鄉人為火來者拜之士壹大夫再亦相弔
之道也
註曰言拜之者為其來弔已宗伯職曰以弔禮哀禍
災
孔子曰管仲遇盗取二人焉上以為公臣曰其所與遊
辟也可人也管仲死桓公使為之服宦於大夫者之為
之服也自管仲始也有君命焉爾也
集說曰管仲遇羣盗簡取二人而薦進之使為公家
之臣且曰為其所與交遊者是邪僻之人故相誘為
盗爾此二人本是堪可之人可任用也其後管仲死
桓公使此二人為管仲服宦猶仕也記者言仕於大
夫更升於公而為大夫著服自此始以君命不可違
也盖於禮違大夫而之諸侯不為大夫反服桓公之
意盖不忘管仲之舉賢也
過而舉君之諱則起與君之諱同則稱字
集說曰過失誤也舉猶稱也起起立也失言不自安
故起立示改變之意諸臣之名或與君之諱同則稱
字也
内亂不與焉外患弗辟也
集說曰内亂謂本國禍難也言卿大夫在國若同僚
中有謀作亂者力能討則討之力不能討則謹自畏
避不得干與其或寇患在外如鄰國來攻則不可逃
避當盡力捍禦死義可也
贊大行曰圭公九寸侯伯七寸子男五寸博三寸厚半
寸剡上左右各寸半玉也藻三采六等
集說曰贊大行古禮書篇名也其書必皆贊說大行
人之職事今記者引之故云贊大行曰子男執璧非
圭也記者失之博三寸圭也厚半寸圭璧各厚半寸
也剡上削殺其上也藻藉玉者以韋衣板而藻畫朱
白蒼三色為六行故曰藻三采六等也
哀公問子羔曰子之食奚當對曰文公之下執事也
集說曰問其先人始仕食禄當何君時文公至哀公
七君
成廟則釁之其禮祝宗人宰夫雍人皆爵弁純衣
註曰廟新成必釁之尊而神之也宗人先請於君曰
請命以釁某廟君諾之乃行疏曰初受命於寢門
内之時君與祝等皆著朝服緇衣素裳其祝宗人等
皆入廟之時則爵弁純衣爵弁士服也純衣絲衣則
玄衣纁裳也
雍人拭羊宗人祝之宰夫北面于碑南東上
註曰居上者宰夫也宰夫攝主也拭淨也疏曰拭
於廟門外入
雍人舉羊升屋自中中屋南面刲羊血流於前乃降門
夾室皆用雞先門而後夾室其衈皆於屋下割雞門當
門夾室中室
註曰自由也衈謂將刲割牲以釁先滅耳旁毛薦之
耳聽聲者告神欲其聽之疏曰自中者由室東西
之中謂兩階之間也門廟門也夾室東西廂也門與
夾室各一雞凢用三雞亦升屋而割之如上用羊法
衈皆於屋下者未刲割羊與雞時先衈以薦神廟則
在廟屋下門與夾室則在門夾室屋下也衈訖為釁
之時門則當門屋之上中夾室則當夾室上之中故
云門當門夾室中室也
有司皆鄉室而立門則有司當門北面既事宗人告事
畢乃皆退
註曰有司宰夫祝宗人告者告宰夫
反命于君曰釁某廟事畢反命于寢君南鄉于門内朝
服既反命乃退
註曰君朝服者不至廟也
路寢成則考之而不釁釁屋者交神明之道也
疏曰考之者謂盛饌以落之庾蔚云落謂與賓客燕
會以酒食澆落之即歡樂之義也
凢宗廟之噐其名者成則釁之以豭豚
集說曰名者有名之噐若尊彜之屬也豭豚牡豚也
諸侯出夫人夫人比至于其國以夫人之禮行至以夫
人入使者將命曰寡君不敏不能從而事社稷宗廟使
使臣某敢告於執事主人對曰寡君固前辭不教矣寡
君敢不敬須以俟命有司官陳噐皿主人有司亦官受
之
疏曰有司官陳噐皿者使者使從已來有司之官陳
夫人嫁時所齎噐皿之屬以還主國也主人有司亦
官受之者主國亦使有司官領受之也並云官者明
付受悉如法也集說曰出夫人有罪而出之還本
國也在道至入猶以夫人禮者棄妻致命其家乃義
絶也將命者謙言寡君不敏不能從夫人以事宗廟
社稷而不斥言夫人之罪答言前辭不教謂納采時
固嘗以此為辭矣
妻出夫使人致之曰某不敏不能從而共粢盛使某也
敢告於侍者主人對曰某之子不肖不敢辟誅敢不敬
須以俟命使者退主人拜送之如舅在則稱舅舅沒則
稱兄無兄則稱夫主人之辭曰某之子不肖如姑姊妹
亦皆稱之
集說曰遣妻必命由尊者故稱舅稱兄兄謂夫之兄
也此但言夫致之之辭若舅與兄致之之辭未聞也
上文已有主人對辭下文因姑姊妹故重言對言某
之姑不肖或某之姊不肖或某之妹不肖故云亦皆
稱之也
孔子曰吾食於少施氏而飽少施氏食我以禮吾祭作
而辭曰疏食不足祭也吾飱作而辭曰疏食也不敢以
傷吾子
集說曰少施氏魯惠公子施父之後作而辭起而辭
謝也疏食麤疏之食也飱以飲澆飯也禮食竟更作
三飱以助飽實不敢以傷吾子者言麤疏之飯不可
強食以致傷害也
納幣一束束五兩兩五尋
註曰納幣謂昏禮納徵也十箇為束貴成數兩兩者
合其卷是謂五兩八尺曰尋兩五尋則每卷二丈也
合之則四十尺今謂之匹猶匹偶之云與
婦見舅姑兄弟姑姊妹皆立于堂下西面北上是見己
見諸父各就其寢
集說曰立于堂下則婦之入也已過其前此即是見
之矣不復各特見之也諸父旁尊故明日各詣其寢
而見之
女雖未許嫁年二十而笄禮之婦人執其禮燕則鬈首
疏曰十五許嫁而笄若未許嫁至二十而笄以成人
禮言之婦人執其禮者十五許嫁而笄則主婦及女
賓為笄禮主婦為之著笄女賓以醴禮之未許嫁而
笄者則婦人禮之無主婦女賓不備儀也燕則鬈首
者謂既笄之後尋常在家燕居則去其笄而分髮為
鬐紒也此謂未許嫁故雖已笄猶為少者處之
韠長三尺下廣二尺上廣一尺會去上五寸紕以爵韋
六寸不至下五寸純以素紃以五采
疏曰韠韍也下廣上狹象天地數也上緣謂之會緣
韠之上畔其縫廣狹去上畔五寸也下紕用爵韋會
之所用無文會紕同類則知會之所用與紕同也旁
緣謂之紕兩邊紕以爵韋闊六寸倒襵之兩廂各三
寸也不至下五寸者是兩旁之紕不至韠之下畔闊
五寸純緣也素謂生帛紕不至之處横純之以生帛
此帛上下各闊五寸也紃絛也謂五采之絛置於諸
縫之中
禮記述註卷十八
