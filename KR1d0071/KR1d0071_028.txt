禮記述註卷二十八
安溪李光坡撰
射義第四十六
疏曰射之所起起自黃帝故繋辭黃帝以下九
章云弦木為弧剡木為矢又世本云揮作弓夷
牟作矢註云二人黃帝臣虞書云侯以明之夏
殷無文周則具矣
古者諸侯之射也必先行燕禮卿大夫士之射也必先
行鄉飲酒之禮故燕禮者所以明君臣之義也鄉飲酒
之禮者所以明長幼之序也
熊氏曰諸侯之射盖將祭而射以擇臣也卿大夫士
之射盖州長春秋以禮會民而射於序也明君臣之
義臣拜君賜君答臣拜也明長幼之序坐立有序爼
豆有數也
故射者進退周旋必中禮内志正外體直然後持弓矢
審固持弓矢審固然後可以言中此可以觀德行矣
註曰内正外直習於禮樂有德行者也正鵠之名出
自此也疏曰賓射之的謂正正者正也欲明射者
内志湏正正亦鳥名齊魯之間名題肩為正大射之
質謂鵠鵠者直也欲使射者外體之直熊氏曰中
禮則禮以凝慮而志正禮以肅容而體直志正則持
弓矢詳審體直則持弓矢強固審則巧固則力巧力
全而可以中矣此不可以觀德行乎
其節天子以騶虞為節諸侯以貍首為節卿大夫以采
蘋為節士以采蘩為節騶虞者樂官備也貍首者樂會
時也采蘋者樂循法也采蘩者樂不失職也是故天子
以備官為節諸侯以時會天子為節卿大夫以循法為
節士以不失職為節故明乎其節之志以不失其事則
功成而德行立德行立則無暴亂之禍矣功成則國安
故曰射者所以觀盛德也
註曰騶虞采蘋采蘩今詩篇名貍首逸下云曾孫侯
氏是也樂官備者謂騶虞曰壹發五豝喻得賢者多
也于嗟乎騶虞嘆仁人也樂會時者謂貍首曰小大
莫處御于君所樂循法者謂采蘋曰于以采蘋南澗
之濱循澗以采蘋喻循法度以成君事也樂不失職
者謂采蘩曰被之童童夙夜在公疏曰射人云騶
虞九節貍首七節采蘋采蘩皆五節五節歌五終四
節四拾其一節先以聽也若然則九節者五節先以
聽七節者三節先以聽皆以四節應乘矢拾發也
是故古者天子以射選諸侯卿大夫士射者男子之事
也因而餙之以禮樂也故事之盡禮樂而可數為以立
德行者莫若射故聖王務焉
註曰選士者先攷德行乃後决之於射男子生而有
射事長學禮樂以飾之疏曰諸侯雖繼世而立卿
大夫有功乃升非專以射而選也但旣為諸侯卿大
夫又考其德行更以射辨其材藝之高下非謂直以
射選補始用之也射者男子之事謂生有懸弧之義
也
是故古者天子之制諸侯歲獻貢士於天子天子試之
於射宫其容體比於禮其節比於樂而中多者得與於
祭其容體不比於禮其節不比於樂而中少者不得與
於祭數與於祭而君有慶數不與於祭而君有讓數有
慶而益地數有讓而削地故曰射者射為諸侯也是以
諸侯君臣盡志於射以習禮樂夫君臣習禮樂而以流
亡者未之有也
註曰歲獻獻國事之書及計偕物也三歲而貢士舊
說大國三人次國二人小國一人疏曰註以經貢
士係歲獻之下恐每歲貢士故云三歲也知三歲者
書傳云古者諸侯之於天子也三年一貢士一適謂
之好德再適謂之賢賢三適謂之有功一不適謂之
過再不適謂之傲三不適謂之誣
故詩曰曾孫侯氏四正具舉大夫君子凡以庶士小大
莫處御于君所以燕以射則燕則譽言君臣相與盡志
於射以習禮樂則安則譽也是以天子制之而諸侯務
焉此天子之所以養諸侯而兵不用諸侯自為正之具
也
註曰此曾孫之詩諸侯之射節也四正正爵四行也
四行者獻賓獻公獻卿獻大夫乃後樂作而射也莫
處無安居其官次者也御猶侍也以燕以射先行燕
禮乃射也則燕則譽言國安則有名譽疏曰曾孫
侯氏者此侯出於王是王之曾孫也若左傳曾孫蒯
聵之類大射禮獻大夫之後乃後工入樂作而後射
若燕射則說屨升堂坐之後乃射矣故燕禮說屨升
堂獻士畢若射則大射正為司射如鄉射之禮是也
孔子射於矍相之圃盖觀者如堵牆射至於司馬使子
路執弓矢出延射曰賁軍之將亡國之大夫與為人後
者不入其餘皆入盖去者半入者半
集說曰矍相地名如堵牆言圍繞而觀者衆也鄉飲
之禮將旅酬使相者一人為司正至將射則轉司正
為司馬故云射至於司馬也延進也誓衆選賢而進
其來觀欲射之人也賁與僨同覆敗也亡國亡其君
之國也與為人後言人有死而無子者則宗族旣為
之立後矣此人復求為之後也賁軍之將無勇亡國
之臣不忠求為人後者忘親而貪利此三等人皆在
所當棄故不使之入其餘則皆可與之進也
又使公罔之裘序點揚觶而語公罔之裘揚觶而語曰
幼壯孝弟耆耋好禮不從流俗修身以俟死者不在此
位也盖去者半處者半
集說曰公罔姓裘名之語助也序姓點名也揚舉也
射畢又使主人之贊者二人舉觶於賓與大夫儀禮
云古者於旅也語故裘舉觶曰幼壯而盡孝弟之道
老耄而守好禮之心不與流俗同其頽靡而守死善
道者不言今此衆人之中有此上諸行否若有當在
此賓位也於是先時之入者又半去矣
序點又揚觶而語曰好學不倦好禮不變旄期稱道不
亂者不在此位也盖㢙有存者
疏曰觀者旣多庭中不容故子路出延之入乃比耦
以初門外未入未有賓主之禮故誓惡者令其不入
射事旣了衆賓皆在賓位主人以禮接之不復斥言
其惡故此但簡其善公罔簡而尚疏序點簡而轉詳
旄期之老不是能射得云在位者此極老之人本來
觀禮雖不能射與在射中故知旅酬之時其人猶在
也集說曰八十九十曰旄百年曰期年雖高而言
道無所違誤故云稱道不亂也㢙有存者盖去者多
而留者寡矣坡謂此記似未敢信夫如堵牆則多
人矣子路所延尚在常情之中若公罔之裘所言則
賢者以上矣尚有四分之一乎然猶曰得於生質成
於風俗時或有之至序點所云則資學皆純幾於大
賢矣尚㢙有存乎無乃夸與
射之為言者繹也或曰舍也繹者各繹已之志也故心
平體正持弓矢審固持弓矢審固則射中矣故曰為人
父者以為父鵠為人子者以為子鵠為人君者以為君
鵠為人臣者以為臣鵠故射者各射己之鵠故天子之
大射謂之射侯射侯者射為諸侯也射中則得為諸侯
射不中則不得為諸侯
註曰大射將祭擇士之射也以為某鵠者將射還視
侯中之時意曰此鵠乃為某之鵠吾中之則成人不
中之則不成人也得為諸侯謂有慶也不得為諸侯
謂有讓也疏曰大射則皮侯賓射正侯燕射獸侯
惟大射有鵠此據大射而知各射己之鵠者謂衆射
之人雖共射一鵠各射己之所主之鵠也皮侯者鄭
註司裘云侯者其所射也以虎熊豹麋之皮餙其側
又方制其皮以為凖謂之鵠著於侯中鵠者取名於
鳱鵠鳱鵠小鳥而難中是以中之為雋集說曰繹
己之志者各尋其理之所在也射己之鵠者各中其
道之當然也舍止也道之所止如君止於仁父止於
慈之類
天子將祭必先習射於澤澤者所以擇士也已射於澤
而后射於射宫射中者得與於祭不中者不得與於祭
不得與於祭者有讓削以地得與於祭者有慶益以地
進爵絀地是也
註曰澤宫名也士謂諸侯朝者諸臣及所貢士也皆
先令習射於澤已乃射於射宫課中否也諸侯有慶
者先進爵有讓者先削地疏曰前經明諸侯貢士
之制故賞罰所貢之君此經論人君將祭擇士賞罰
其士之身澤所在無文盖於寬閒之處近水澤而為
之也澤不射侯但試武而已故司弓矢云澤其射椹
質之弓矢鄭註云樹椹以為射正射甲與椹試弓習
武也進爵絀地者進則爵輕於地故先進爵而後益
以地也退則地輕於爵故先削地而後絀爵也
故男子生桑弧蓬矢六以射天地四方天地四方者男
子之所有事也故必先有志於其所有事然後敢用穀
也飯食之謂也
集說曰宇宙内事皆已分内事此男子之志也人臣
所以先畫職事而後敢食君禄者正以始主之時先
射天地四方而後使其母食之也故曰飯食之謂也
飯食食子也
射者仁之道也射求正諸己已正而后發發而不中則
不怨勝已者反求詣己而已矣
集說曰為仁由已射之中否亦由巳非他人所能與
也故不怨勝已者而惟反求諸其身
孔子曰君子無所争必也射乎揖讓而升下而飲其争
也君子
朱子曰揖讓而升者大射之禮耦進三揖而後升堂
也下而飲謂射畢揖降以俟衆耦皆降勝者乃揖不
勝者升取觶立飲也言君子恭遜不與人争惟於射
而後有争然其争也雍容揖遜乃如此則其争也君
子而非若小人之争矣
孔子曰射者何以射何以聽循聲而發發而不失正鵠
者其唯腎者乎若夫不肖之人則彼將安能以中詩云
發彼有的以祈爾爵祈求也求中以辭爵也酒者所以
養老也所以養病也求中以辭爵者辭養也
集說曰郊特牲孔于曰射之以樂也何以聽何以射
謂射者何以能不失射之容節而又能聽樂之音節
乎何以能聽樂之音節而使射之容與樂之節相應
乎言其難而美之也循聲而發謂射者依循樂聲而
發矢也畫布曰正棲皮曰鵠賢者持弓矢審固故能
中的不肖者不能也詩小雅賓之初筵發猶射也爵
謂罰酒之爵中則免於罰故云求中以辭爵也酒所
以養老病今求免於爵者以已非老者病者不敢當
其養禮耳此讓道也
燕義第四十七
疏曰鄭云名燕義者以記君與臣燕飲之禮上
下相報之義案儀禮目錄云諸侯無事若卿大
夫有勤勞之功與羣臣燕飲以樂之
古者周天子之官有庶子官庶子官職諸侯卿大夫士
之庶子之卒掌其戒令與其教治别其等正其位國有
大事則率國子而致於大子唯所用之若有甲兵之事
則授之以車甲合其卒伍置其有司以軍法治之司馬
弗正凡國之政事國子存游卒使之修德學道春合諸
學秋合諸射以考其藝而進退之
疏曰此篇皆明燕飲之義但燕飲之禮有庶子官故
方說燕禮之初先陳庶子之事此云諸侯卿大夫士
之庶子是其適子也庶衆也以其適子衆多故總謂
之庶子非適子庶弟而稱庶子也必知適子者以其
云倅是副貳於父之言集說曰庶子即夏官諸子
職也下大夫二人掌其戒令以下皆周禮文卒讀為
倅副貳也此官專主諸侯以下衆庶之子副倅於父
之事戒令謂任之征役也教治謂修德學道也别其
等者分别其貴賤也此屬皆未命以父之爵為上下
也正其位者朝廷之位尚爵學校之位尚齒也大事
謂大祭祀大喪紀大賓客大燕享之類也唯所用之
唯太子之所役使也百人為卒五人為伍有司統領
卒伍者也司馬弗征者以其統屬於太子故司馬不
得而征役之也凡國之政事非上文所言大事也游
卒倅之未仕者也此既小事乃民庶所為不使國子
之未仕者為之盖欲存之使修德學道以成其材也
故春則合聚之於大學秋則合聚之於射宫考藝而
為之進退焉坡謂周禮諸子乃下大夫王朝之庶
子也儀禮燕禮獻之在士舉旅之下與内小臣等侯
國之庶子也此記引諸子職文而下云士舉旅行酬
而後獻庶子並不參詳王朝侯國之異即註疏亦略
焉案司寇朝大夫每國有庶子都則每都有庶子在
府史之下疏云是官長所自除辟者意此燕禮庶子
即指此等庶子也職掌同於諸子而品秩則異學者
詳之
諸侯燕禮之義君立阼階之東南南鄉爾卿大夫皆少
進定位也君席阼階之上居主位也君獨升立席上西
面特立莫敢適之義也
集說曰爾與邇同南鄉爾卿句絶大夫皆少進句絶
少進稍前也定位者定諸臣之位也適讀為敵自此
以下皆記者舉儀禮正文而釋其義也
設賓主飲酒之禮也使宰夫為獻主臣莫敢與君亢禮
也不以公卿為賓而以大夫為賓為疑也明嫌之義也
賓入中庭君降一等而揖之禮之也
疏曰以公卿為賓疑其敵君為其嫌疑所以使大夫
為賓明其遠嫌之義也集說曰獻主代主人舉爵
獻賓也君尊臣不敢抗行賓主之禮宰夫主膳食之
官也卑故抗禮無嫌記曰與卿燕則大夫為賓謂與
本國之臣燕則然若鄰國之臣則以上介為賓也公
孤也上公之國得置孤一人公卿之尊次於君復以
之為賓則疑於尊卑無辨且嫌於偪上也大夫位卑
雖暫尊之為賓無所嫌疑也
君舉旅於賓及君所賜爵皆降再拜稽首升成拜明臣
禮也君答拜之禮無不答明君上之禮也臣下竭力盡
能以立功於國君必報之以爵禄故臣下皆務竭力盡
能以立功是以國安而君寕禮無不答言上之不虚取
於下也上必明正道以道民民道之而有功然後取其
什一故上用足而下不匱也是以上下和親而不相怨
也和寧禮之用也此君臣上下之大義也故曰燕禮者
所以明君臣之義也
集說曰先是宰夫代主人行爵酬賓之後君命下大
夫二人媵爵公取此媵爵以酬賓賓以旅酬於西階
上旅序也以次序勸卿大夫飲酒也此之謂君舉旅
於賓也此二者皆降西階下再拜稽首公命小臣辭
則升而成拜謂復再拜稽首也先時以君辭之於禮
未成故云成拜也楊氏曰案公取媵爵以酬賓此
别是一禮與尋常酬賓不同此所謂公為賓舉旅也
燕禮君使宰夫為獻主以臣莫敢與君抗禮也今公
舉觶於西階之上以酬賓可乎盖君臣之際其分甚
嚴其情甚親使宰夫為獻主所以嚴君臣之分今舉
觶以酬賓賓西階下拜小臣辭升成拜公奠觶答再
拜公卒觶賓下拜公答再拜略去勢分極其謙卑所
以通君臣之情也註云不言君酬賓於西階上及君
反位尊君空其文也此又所以嚴君臣之分也坡
謂自舉旅於賓後為卿舉旅為大夫舉旅為士舉旅
皆云公又行一爵唯公所賜此之謂君所賜爵也受
者皆如賓受降拜升成之禮註疏未明
席小卿次上卿大夫次小卿士庶子以次就位於下獻
君君舉旅行酬而后獻卿卿舉旅行酬而后獻大夫大
夫舉旅行酬而后獻士士舉旅行酬而后獻庶子爼豆
牲體薦羞皆有等差所以明貴賤也
集說曰設席之位上卿在賓席之東小卿在賓席之
西皆是南面東上而遥相次此所謂小卿次上卿也
大夫在小卿之西是大夫次小卿也士受獻於西階
之上退立於阼階下西面北上庶子受獻於阼階上
亦退立于阼階下庶子次於士是士庶子以次就位
於下也獻君者主人酌以獻也公取媵爵以酬賓賓
以旅酬於西階上此所謂獻君君舉旅行酬也而后
獻卿者亦主人獻之也公又行一爵亦媵者之爵也
若卿若賓惟公所酬卿亦以旅於西階之上禮亦如
初此亦是君舉旅而言卿舉者盖君為卿舉耳下言
大夫舉旅士舉旅其義同而后獻大夫亦主人之獻
也公又舉奠觶以賜是為大夫舉旅也主人獻士公
復賜之是為士舉旅也公舉旅之禮止於士不及庶
子矣而后獻庶子者主人獻之於阼階之上也牲狗
也公及卿大夫士等牲體薦羞之等差燕禮不載
聘義第四十八
呂氏曰天子之與諸侯諸侯之與鄰國皆有朝
禮有聘禮朝則相見聘則相問也朝宗覲遇會
同皆朝也存頫省聘問皆聘也故聘禮有天子
所以撫諸侯者大行人歲徧存三歲徧頫五歲
徧省是也有諸侯所以事天子者大宗伯時
聘曰問殷頫曰視是也有鄰國交修其好者
大行人諸侯之邦交歲相問殷相聘是也儀
禮所載鄰國交聘之禮也聘義者釋聘禮之
義
聘禮上公七介侯伯五介子男三介所以明貴賤也
集說曰此言卿出聘之介數上公七介者上公親行
則介九人諸侯之卿禮下於君二等故七介也以下
放此吕氏曰古者賓必有介介副也所以輔行斯
事致文於斯禮者也
介紹而傳命君子於其所尊弗敢質敬之至也
集說曰紹繼也其位相承繼也先時上擯入受主君
之命出而傳與承擯承擯傳與末擯此是傳而下也
賓之末介受命於末擯而傳與次介次介傳與上介
上介傳與賓是傳而上也此所謂介紹而傳命也質
正也於所尊者不敢正自相當故以介傳命敬之至
也賓在大門外西北面介自南向北為序主君在内
迎擯者出大門自北向南為序
三讓而后傳命三讓而后入廟門三揖而后至階三讓
而后升所以致尊讓也
疏曰三讓而后傳命者謂賓在大門外見主人陳擯
以大客之禮待己己不敢當三度辭讓主人不許乃
後傳聘賓之命也三讓而後入廟門者謂賓既傳命
之後主君延賓而入至廟將欲廟受賓不敢當之故
三讓而后入主君在東賓差退在西相向三讓乃入
廟門也三揖而后至階者初入廟門一揖也當階北
面又揖二揖也當碑又揖三揖也三讓而后升者謂
主君揖賓至階主君讓賓升賓讓主君如此者三主
君乃先升賓乃升也
君使士迎於竟大夫郊勞君親拜迎於大門之内而廟
受北面拜貺拜君命之辱所以致敬也敬讓也者君子
之所以相接也故諸侯相接以敬讓則不相侵陵
註曰貺賜也賓致命公當楣再拜聘君之恩惠辱命
來聘者也疏曰聘禮賓及竟君使士請事賓至於
近郊君使下大夫請行又使卿用束帛勞此大夫郊
勞者即卿也
卿為上擯大夫為承擯士為紹擯君親禮賓賓私面私
覿致饔餼還圭璋賄贈饗食燕所以明賓客君臣之義
也
集說曰卿主國之卿也承擯者承副上賓也紹擯者
繼續承擯也主君公也則擯五人侯伯則四人子男
則三人若五人則士為紹擯者三人四人則士二人
三人則士一人賓行聘事畢主國君親執醴以禮賓
是君親禮賓也私面謂私以己禮物面見主國之卿
大夫也私覿私以己禮物覿見主國之君也牲殺者
曰饔生者曰餼致饔餼者聘覿皆畢賓介就舘主君
使卿致饔餼之禮於賓也還圭璋者賓來時執以為
信主君旣受之矣今將去君使卿送至賓舘以還之
也還玉畢加以賄贈之禮經云賄用束紡紡今之綃
也饗禮食禮皆在朝燕禮在寢一食再饗燕無常數
呂氏曰大宗伯朝覲會同則為上相相即擯也入
詔禮曰相出接賓曰擯宗伯卿也故曰卿為上擯小
行人諸侯入王則為承而擯行人大夫也故曰大夫
為承擯士職卑承官之乏以繼擯之事故曰士為紹
擯也使臣之義則致其君臣之敬於所聘之君主君
之義則致其賓主之敬於來聘之臣也
故天子制諸侯比年小聘三年大聘相厲以禮使者聘
而誤主君弗親饗食也所以愧厲之也諸侯相厲以禮
則外不相侵内不相陵此天子之所以養諸侯兵不用
而諸侯自為正之具也
集說曰天子制諸侯者天子制此禮而使諸侯行之
也比年每歲也小聘使大夫大聘使卿誤謂禮節錯
誤也
以圭璋聘重禮也已聘而還圭璋此輕財而重禮之義
也諸侯相厲以輕財重禮則民作讓矣
集說曰聘使之行禮於君則用圭於夫人則用璋其
行享禮於君則束帛加璧於夫人則琮享猶獻也及
禮畢則還其圭璋者以圭璋是行禮之器故重之而
不敢受也璧琮與幣皆財也財在所輕故受而不還
故曰此輕財而重禮之義也
主國待客出入三積餼客於舍五牢之具陳於内米三
十車禾三十車芻薪倍禾皆陳於外乘禽日五雙羣介
皆有餼牢壹食再饗燕與時賜無數所以厚重禮也古
之用財者不能均如此然而用財如此其厚者言盡之
於禮也盡之於禮則内君臣不相陵而外不相侵故天
子制之而諸侯務焉爾
集說曰出既行也入始至也積謂饋之牢禮米禾芻
薪之屬其來與去皆三饋之積故云出入三積也餼
客於舍謂致饔餼於賓之舘舍也三牲備為一牢五
牢之具陳於内謂飪一牢在賓館西階腥二牢在賓
館東階餼二牢在賓館門内之西也禾藁實并刈者
也米車設於門東禾車設於門西倍禾倍其數也周禮
掌客註云薪從米芻從禾疏云薪以炊爨故從米芻以食
馬故從禾此四物皆在門外乘禽乘行羣匹之禽鴈
鶩之屬也掌客云凡禮賓客國新殺禮凶荒殺禮札
喪殺禮禍烖殺禮在野在外殺禮故曰古之用財者
不能均如此言不能悉皆均平常能如此之厚也然
而於聘禮則用財如此之厚者是欲極盡之於禮也
然云盡則用財雖厚盡禮而止不敢加美以没禮故
内不相陵外不相侵皆為有禮以制之故也
聘射之禮至大禮也質明而始行事日幾中而后禮成
非強有力者弗能行也故強有力者將以行禮也酒清
人渴而不敢飲也肉乾人饑而不敢食也日莫人倦齊
莊正齊而不敢解惰以成禮節以正君臣以親父子以
和長幼此衆人之所難而君子行之故謂之有行有行
之謂有義有義之謂勇敢故所貴於勇敢者貴其能以
立義也所貴於立義者貴其有行也所貴於有行者貴
其行禮也故所貴於勇敢者貴其敢行禮義也故勇敢
強有力者天下無事則用之於禮義天下有事則用之
於戰勝用之於戰勝則無敵用之於禮義則順治外無
敵内順治此之謂盛德故聖王之貴勇敢強有力如此
也勇敢強有力而不用之於禮義戰勝而用之於争鬭
則謂之亂人刑罰行於國所誅者亂人也如此則民順
治而國安也
呂氏曰節文之多惟聘射之禮為然故曰至大禮也
齊莊以心言正齊以容言君臣父子長幼之義皆形
見於節文之中人之所難我之所安人之所懈我之
所敬故能行之者君子也君子自養其強力勇敢之
氣一用之於義禮戰勝而教化行矣此國之所以安
也射禮諸侯之射必先行燕禮卿大夫士之射必先
行鄉飲酒之禮酬獻之節極為繁縟故有酒清肉乾
而不敢飲食者若聘禮則受聘受享請覿然後酌醴
禮賓無酒清肉乾之事特以節文之繁與射禮等皆
至日幾中而後禮成故與射禮兼言之也坡謂疏
云鄉射先行鄉飲酒禮有齒於父族之事故云以親
父子以和長幼案聘禮有賜饔而筮尸祭之盼肉及
廋車亦親父子和長幼之事也
子貢問於孔子曰敢問君子貴玉而賤䃉者何也為玉
之寡而䃉之多與孔子曰非為䃉之多故賤之也玉之
寡故貴之也夫昔者君子比德於玉焉温潤而澤仁也
縝密以栗知也廉而不劌義也垂之如隊禮也叩之其
聲清越以長其終詘然樂也瑕不揜瑜瑜不揜瑕忠也
孚尹旁逹信也氣如白虹天也精神見於山川地也圭
璋特逹德也天下莫不貴者道也詩云言念君子温其
如玉故君子貴之也
註曰䃉石似玉縝緻也栗堅貌劌傷也義者不苟傷
人越猶揚也詘絶止貌樂記曰止如稾木瑕玉之病
也瑜其中間美者疏曰圭璋特逹謂行聘之時惟
執圭璋特得通逹不加餘幣也石梁王氏曰因聘
禮用玉故論玉之德以結此篇坡謂孚者實而不
華尹者正而無邪言玉色之藴藉也旁逹如一也玉
在山川中精氣徹見其外與地氣含於内而竅于山
川同也
喪服四制第四十九
疏曰以其記喪服之制取於仁義禮智也
凡禮之大體體天地法四時則隂陽順人情故謂之禮
訾之者是不知禮之所由生也夫禮吉凶異道不得相
干取之隂陽也喪有四制變而從宜取之四時也有恩
有理有節有權取之人情也恩者仁也理者義也節者
禮也權者知也仁義禮知人道具矣
註曰取之四時謂其數也取之人情謂其制也疏
曰天地包此四時隂陽人情故不覆說集說曰體
天地以定尊卑法四時以為往來則隂陽以殊吉凶
順人情以為隆殺先王制禮皆本於此不獨喪禮為
然也故曰凡禮之大體吉凶異道以下始專以喪禮
言之喪有四制謂以恩制以義制以節制以權制也
其恩厚者其服重故為父斬衰三年以恩制者也
疏曰父最恩深故特舉父而言之其實門内諸親為
之著服皆是恩制也
門内之治恩揜義門外之治義斷恩資於事父以事君
而敬同貴貴尊尊義之大者也故為君亦斬衰三年以
義制者也
集說曰門内主恩故常揜蔽公義門外主義故常斷
絶私恩父母之喪三年不從政恩揜義也有君喪服
於身不敢私服義斷恩也資猶取也用也用事父之
道以事君故其敬同也人臣為君重服乃貴貴尊尊
之大義故曰以義制者也然五服皆有義服亦是以
義制此舉重者言之耳
三日而食三月而沐期而練毁不滅性不以死傷生也
喪不過三年苴衰不補墳墓不培祥之日鼓素琴告民
有終也以節制者也
集說曰三日而食始食粥也葬而虞祭始沐不補雖
破不補完也不培一成丘壟之後不再加益其土也
祥日大祥之日也素琴無漆餙也與素几素爼之素
同
資於事父以事母而愛同天無二日土無二王國無二
君家無二尊以一治之也故父在為母齊衰期者見無
二尊也
疏曰以上皆節制之事此經更申明節制欲尊歸其
一故更明無二事之理集說曰齊衰之服期而除
之以心喪終三年
杖者何也爵也三日授子杖五日授大夫杖七日授士
杖或曰擔主或曰輔病婦人童子不杖不能病也百官
備百物具不言而事行者扶而起言而后事行者杖而
起身自執事而后行者面垢而已秃者不髽傴者不袒
跛者不踊老病不止酒肉凡此八者以權制者也
疏曰杖之所設本為扶病而以爵者有德其恩必深
其病必重故杖為爵者而設故云爵也遂歴叙有爵
之人故云三日授子杖五日授大夫杖七日授士杖
喪服傳云無爵而杖者何擔主也擔假也尊其為主
假之以杖或曰輔病者喪服傳云非主而杖者何輔
病也謂庶子以下皆杖為輔病故也婦人未成人之
婦人童子幼少之男子百官備謂王侯也委任百官
不假自言而事得行故許子病深雖有扶病之杖亦
不能起故又湏人扶乃起也大夫士既無百官百物
湏已言而后喪事乃行故不許極病所以杖而起不
用扶也庶人卑無人可使但身自執事不可許病故
有杖不用但使面有塵垢之容而已子於父母貴賤
情同而病不得一故為權制秃者無髮女秃不髽故
男子秃亦不免也袒者露膊傴者可憎故不袒也踊
是跳躍跛人脚蹇故不跳躍也老及病者身已羸瘠
又使備禮必至滅性故酒肉養之此八者謂應杖不
杖不應杖而杖一也扶而起二也杖而起三也面垢
四也秃者五也傴者六也跛者七也老病者八也喪
大記大夫與士之喪皆云三日授子杖謂為親也此
云五日七日為君也
始死三日不怠三月不解期悲哀三年憂恩之殺也聖
人因殺以制節此喪之所以三年賢者不得過不肖者
不得不及此喪之中庸也王者之所常行也書曰高宗
諒闇三年不言善之也
註曰不怠哭不絶聲也不解不解衣而居諒古作梁
楣謂之梁闇讀如鶉䳺之䳺闇謂廬也廬用梁者所
謂拄楣也
王者莫不行此禮何以獨善之也曰高宗者武丁武丁
者殷之賢王也繼世即位而慈良於喪當此之時殷衰
而復興禮廢而復起故善之善之故載之書中而高之
故謂之高宗三年之喪君不言書云高宗諒闇三年不
言此之謂也然而曰言不文者謂臣下也
疏曰自始死三日不怠至此覆明前經節制之事
集說曰君不言謂百官百物不言而事行者也臣下
不能如此必言而後事行但不文其言辭耳故曰言
不文者謂臣下也
禮斬衰之喪唯而不對齊衰之喪對而不言大功之喪
言而不議緦小功之喪議而不及樂
集說曰說見間傳
父母之喪衰冠繩纓菅屨三日而食粥三月而沐期十
三月而練冠三年而祥比終兹三節者仁者可以觀其
愛焉知者可以觀其理焉強者可以觀其志焉禮以治
之義以正之孝子弟弟貞婦皆可得而察焉
集說曰比及也自初喪至沐一節也練一節也祥一
節也非仁者不足以盡愛親之道故於仁者觀其愛
非知者不足以究居喪之理故於知者觀其理非強
者不足以守行禮之志故於強者觀其志一說理治
也謂治歛殯葬祭之事惟知者能無悔事也故曰觀
其理篇首言仁義禮知為四制之本此獨曰禮以治
之義以正之者盖恩以兼義權非悖禮也孝子弟弟
貞婦專言門内之治而不及君臣者以章首專言父
母之喪而恩制為四制之首故也坡謂篇首言服
制取於仁義禮知而終言行之在知仁勇恐出自子
思之門
禮記述註卷二十八
