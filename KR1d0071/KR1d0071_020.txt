禮記述註卷二十
安溪李光坡撰
祭法第二十三
祭法有虞氏禘黃帝而郊嚳祖顓頊而宗堯夏后氏亦
禘黃帝而郊鯀祖顓頊而宗禹殷人禘嚳而郊冥祖契
而宗湯周人禘嚳而郊稷祖文王而宗武王
註曰有虞氏以上尚德禘郊祖宗配用有德者而已
自夏已下稍用其姓代之先後之次有虞氏夏后氏
宜郊顓頊殷人宜郊契疏曰案聖證論以此禘黃
帝是宗廟五年祭之名故小記云王者禘其祖之所
自出以其祖配之謂虞氏之祖出自黃帝以祖顓頊
配黃帝而祭故云以其祖配之肅又以祖宗爲祖有
功宗有德其廟不毁又以郊與圜丘是一郊即圜丘
肅又云虞夏出黃帝殷周出帝嚳祭法四代禘此二
帝上下相證之明文也詩云天命元鳥履帝武敏歆
自是正義非讖緯之說鄭云先後之次云者以有虞
氏先云郊嚳後云祖顓頊夏后氏先云郊鯀後云祖
顓頊殷人先云郊冥後云祖契是在前者居後在後
者居前故鄭正之集說曰國語曰有虞氏禘黃帝
而祖顓頊郊堯而宗舜夏后氏禘黃帝而祖顓頊郊
鯀而宗禹商人禘嚳而祖契郊冥而宗湯周人禘嚳
而郊稷祖文王而宗武王坡謂禘郊祖宗王說正
矣然鄭必以禘爲圓㐀者疏云以禘文在於郊祭之
前郊前之祭惟圓㐀耳可見前人學古於一字一句
之先後必求其義此考遺經於殘缺僅存之後之要
法也然則此禘之解雖宜是正亦所謂觀過知仁者
可以爲師矣
燔柴於泰壇祭天也瘞埋於泰折祭地也用騂犢
集說曰燔燎也積柴於壇上加牲玉於柴上乃燎之
使氣達於天此祭天之禮也泰壇即圜丘泰者尊之
之辭瘞埋牲幣祭地之禮也泰折即方丘折如磬折
折旋之義喻方也周禮陽祀用騂牲陰祀用黝牲以
其與天俱用犢連言之其實地陰祀宜用黑犢也
埋少牢於泰昭祭時也相近於坎壇祭寒暑也王宮祭
日也夜明祭月也幽宗祭星也雩宗祭水旱也四坎壇
祭四方也山林川谷邱陵能出雲爲風雨見怪物皆曰
神有天下者祭百神諸侯在其地則祭之亡其地則不
祭
註曰昭明也亦謂壇也時四時也亦謂陰陽之神也
埋之者陰陽出入於地中也凡此以下皆祭用少牢
寒於坎暑於壇王宮日壇王君也日稱君宮壇營域
也夜明亦謂月壇也幽宗亦謂星壇也星以昏始見
雩宗亦謂水旱壇也雩之言吁嗟也四方即謂山林
川谷邱陵之神也祭山林邱陵於壇川谷於坎每方
各爲坎爲壇怪物雲氣非常見者也疏曰自泰昭
以下及日月至山林並少牢先儒皆云不薦熟惟殺
牲埋之也集說曰陸云相近王肅作祖迎寒暑一
往一來往者祖送之來者迎迓之周禮仲春晝迎暑
仲秋夜迎寒則送之亦必有其禮也
大凡生於天地之間者皆曰命其萬物死皆曰折人死
曰鬼此五代之所不變也七代之所更立者禘郊祖宗
其餘不變也
集說曰五代唐虞三代也加顓頊帝嚳爲七代方
氏曰人物之生數有長短分有大小莫不受制於天
地故大凡生者曰命及其死也物謂之折言其有所
毁也人謂之鬼言其有所歸也不變者不改所命之
名也更立者更立所祭之人也名既當於實故無事
乎變人既異於世故必更而立焉名之不變止自堯
而下者蓋法成於堯而已由堯以前其法未成其名
容有變更也更立不及於黃帝者七代同出於黃帝
而已黃帝無統於上七代更立於下故也其餘不變
者謂禘郊祖宗之外不變也若天地日月之類其庸
可變乎
天下有王分地建國置都立邑設廟祧壇墠而祭之乃
爲親疎多少之數
註曰建國封諸侯也置都立邑爲卿大夫之采地及
賜士有功者之地廟之言貌也宗廟者先祖之尊貌
也祧之言超也超上去意也封土曰壇除地曰墠
方氏曰分地建國置都立邑所以尊賢也設廟祧壇
墠而祭之所以親親也親親不可以無殺故爲親疎
之數焉尊賢不可以無等故爲多少之數焉有昭有
穆有祖有考親疎之數也以七以五以三以二多少
之數也
是故王立七廟一壇一墠曰考廟曰王考廟曰皇考廟
曰顯考廟曰祖考廟皆月祭之遠廟爲祧有二祧享嘗
乃止去祧爲壇去壇爲墠壇墠有禱焉祭之無禱乃止
去墠曰鬼
集說曰七廟三昭三穆與大祖爲七也一壇一墠者
七廟之外又立壇墠各一起土爲壇除地曰墠也考
廟父廟也王考祖也皇考曾祖也顯考高祖也祖考
始祖也始祖百世不祧而高曾祖禰以親故此五廟
則並同日月祭之也遠廟爲祧言三昭三穆之當遞
遷者其主藏於二祧也古者祧主藏於太祖廟之東
西夾室至周則昭之遷主皆藏文王之廟穆之遷主
皆藏武王之廟也此不在月祭之例但得四時祭之
耳故云享嘗乃止去祧爲壇者言世數遠不得於祧
處受祭故云去祧也祭之則爲壇其又遠者亦不得
於壇受祭故云去壇也祭之則爲墠祈禱禮畢則反
其主於祧然此壇墠者必須有祈禱之事則行此祭
無祈禱則止終不祭之也去墠則又遠矣雖有祈禱
亦不及之故名之曰鬼鬼亦在祧顧遠之於無事祫
乃祭之爾坡謂月祭不見於他經註疏解亦泛然
疑即告朔之祭周禮司尊彜所謂間祀之朝享也
諸侯立五廟一壇一墠曰考廟曰王考廟曰皇考廟皆
月祭之顯考廟祖考廟享嘗乃止去祖爲壇去壇爲墠
壇墠有禱焉祭之無禱乃止去墠爲鬼
集說曰諸侯太祖之廟始封之君也月祭三廟下於
天子也顯考祖考四時之祭而已去祖爲壇者高祖
之父雖遷主寄太祖之廟而不得於此受祭若有祈
禱則去太祖之廟而受祭於壇也去壇而受祭於墠
則高祖之祖也
大夫立三廟二壇曰考廟曰王考廟曰皇考廟享嘗乃
止顯考祖考無廟有禱焉爲壇祭之去壇爲鬼
註曰惟天子諸侯有主禘祫大夫有祖考者亦鬼其
百世不禘祫無主爾大夫祖考謂别子也疏曰謂
周制别子爲卿大夫後世子孫立其廟不毁謂之祖
考非别子爲大夫但立父祖及曾祖三廟無祖考廟
者則經中三廟是也若有祖考廟則應遷之祖以制
幣招其神而藏焉故云亦鬼其百世集說曰大夫
三廟有廟而無主其當遷者亦無可遷之廟故有禱
則祭於壇而已然墠輕於壇今二壇而無墠者以太
祖雖無廟猶重之也去壇爲鬼謂高祖若在遷去之
數則亦不得受祭於壇祈禱亦不得及也
適士二廟一壇曰考廟曰王考廟享嘗乃止顯考無廟
有禱焉爲壇祭之去壇爲鬼
註曰適士上士也此適士云顯考無廟非也當爲皇
考字之誤疏曰天子三等諸侯上士悉二廟一壇
也
官師一廟曰考廟王考無廟而祭之去王考爲鬼
集說曰官師者諸侯之中士下士爲一官之長者得
立一廟祖禰共之曾祖以上若有所禱則就廟薦之
而已以其無壇也
庶士庶人無廟死曰鬼
集說曰庶士府史之屬死曰鬼者謂雖無廟亦得薦
之於寢也王制云庶人祭於寢程子曰祭先之禮
不可得而推者無可奈何其可知者無遠近多少猶
當盡祭之祖又豈可不報又豈可厭多蓋根本在此
雖遠豈得無報坡謂人情以傳世久遠爲期若傳
至久遠即爲子孫所祧所毁則何貴久爲苟以情有
所殺亦不過於世之遠近而祭有疏數牲牢有豐約
斟酌盡意可耳故程子定之曰每月朔必薦新四時
祭用仲月時祭之外更有三祭冬至祭始祖立春祭
先祖季秋祭禰他則不祭冬至陽之始也立春生物
之始也季秋成物之始也祭始祖無主用祝以妣配
於廟中正位事之祭先祖亦無主先祖者自始祖而
下高祖而上非一人也故設二位常祭止於高祖而
下至哉發周孔所未發與禘禮報本追遠之意同功
然以此禮合之前論無異旨則程子思之審矣朱子
疑前論爲未經討論恐記之誤也瘞埋無理昌黎韓
公曰自魏晉以降始有毁瘞之議事非經據竟不可
施行皆至言也後聖有作廟制牲牢等其貴賤之差
至有祖必祭如程子之論雖或廟或寢而貴賤如一
庶乎其可也自祀其祖而以爲僭坡所未詳
王爲羣姓立社曰大社王自爲立社曰王社諸侯爲百
姓立社曰國社諸侯自爲立社曰侯社大夫以下成羣
立社曰置社
疏曰大社在庫門之内右王社所在書傳無文崔氏
云王社在籍田王所自祭以供粢盛國社亦在公宫
之右侯社在籍田置社者大夫以下謂下至庶人也
大夫不得特立社與民族居百家以上則共立一社
今時里社是也爲衆特置故曰置社坡謂大社即
京都之社稷王社即方丘也詳在周禮大宗伯
王爲羣姓立七祀曰司命曰中霤曰國門曰國行曰泰
厲曰戸曰竈王自爲立七祀諸侯爲國立五祀曰司命
曰中霤曰國門曰國行曰公厲諸侯自爲立五祀大夫
立三祀曰族厲曰門曰行適士立二祀曰門曰行庶士
立一祀或立戶或立竈
註曰中霤主堂室居處門戸主出入行主道路行作
厲主殺罰竈主飲食之事五祀月令所祀皆著其時
司命與厲其時不著今時民家或春秋祠司命行神
山神門戸竈在旁是必春祠司命秋祠厲也或者合
而祠之山即厲也民惡言厲巫祝以厲山爲之謬乎
春秋傳曰鬼有所歸乃不爲厲疏曰七祀前是爲
民所立與衆共之其自爲立者王自禱祭不知其當
同是一神爲是别更立七祀也泰厲古帝王無後者
此鬼無所依歸好爲民作禍故祀之公厲古諸侯無
後者族厲古大夫無後者族衆也大夫衆多坡謂
司命文昌宮星疏云史遷云鬼官之長似神主督察
司禍福之命者註言漢時尚與門行等並祀至今時
人家又以竈爲司命雖傳信傳訛而皆有司命與五
祀並祭自古至今未改也俟更考
王下祭殤五適子適孫適曾孫適元孫適來孫諸侯下
祭三大夫下祭二適士及庶人祭子而止
方氏曰元孫之子爲來者以其世數雖遠方來而未
巳也以尊祭卑故曰下祭石梁王氏曰庶殤全不
祭恐非
夫聖王之制祭祀也法施於民則祀之以死勤事則祀
之以勞定國則祀之能禦大菑則祀之能捍大患則祀
之
疏曰法施於民若神農及后土帝嚳堯及黃帝顓頊
與契是也以死勤事若舜及鯀冥是也以勞定國若
禹是也禦菑捍患若湯及文武也
是故厲山氏之有天下也其子曰農能殖百穀夏之衰
也周棄繼之故祀以爲稷
集說曰厲山氏一云烈山氏炎帝神農也其後世子
孫有名柱者能殖百榖作農官因名農見國語棄后
稷名也夏末廢農祀棄故祀以爲稷者謂農及棄皆
祀之以配稷之神
共工氏之霸九州也其子曰后土能平九州故祀以爲
社
集說曰左傳言共工氏以水紀官在炎帝之前太昊
之後共工後世之子孫爲后土之官后君也爲君而
掌土能治九州五土之神故祀以配社
帝嚳能序星辰以著衆
集說曰序星辰知推步之法也著衆謂使民占星象
而知休作之候也
堯能賞均刑法以義終
集說曰能賞當其功也均刑法當其罪也以義終禪
位得人也
舜勤衆事而野死
集說曰巡狩而崩也
鯀鄣鴻水而殛死
疏曰鯀塞水而無功被堯殛死亦是有微功於人故
得祀之若無微功焉能治水九載又世本云作城郭
是有功也
禹能修鯀之功
坡謂修者或成其事或治其壞皆修也曰鯀之功則
鯀分明有功矣
黃帝正名百物以明民共財顓頊能修之
集說曰正名百物者立定百物之名也明民使民不
惑也共財供給公上之賦斂也
契爲司徒而民成
集說曰司徒教官之長民成化民成俗也
冥勤其官而水死
註曰冥契六世之孫其官元冥水官也
湯以寬治民而除其虐
集說曰書曰克寬克仁又言代虐以寬
文王以文治武王以武功去民之菑此皆有功烈於民
者也及夫日月星辰民所瞻仰也山林川谷邱陵民所
取財用也非此族也不在祀典
疏曰日月星辰民所瞻仰者釋上文燔柴於泰壇至
祭水旱之等不言天地者舉日月則天地可知四時
寒暑水旱則日月陰陽之氣故舉日月以包之也非
此族也不在祀典合結上事也族類也若非自厲山
以下及日月星辰之等無益於民者悉不得預於祀
典
祭義第二十四
祭不欲數數則煩煩則不敬祭不欲疏疏則怠怠則忘
是故君子合諸天道春禘秋嘗霜露旣降君子履之必
有悽愴之心非其寒之謂也春雨露旣濡君子履之必
有怵惕之心如將見之樂以迎來哀以送往故禘有樂
而嘗無樂
註曰合於天道因四時之變化孝子感時念親則以
此祭之也春禘者夏殷禮也周以禘爲殷祭更名春
祭曰祠非其寒之謂謂悽愴及怵惕皆爲感時念親
也霜露既降禮說在秋此無秋字蓋脱爾迎來而樂
樂親之將來也送去而哀哀其享否不可知也小言之則
為一祭之間孝子不知鬼神之期推而廣之放其去來於
陰陽䟽曰王制春曰礿此云春禘為夏殷禮者以郊
特牲註禘當爲礿則此春禘亦當爲礿周禮四時之
祭皆有樂殷則烝嘗之祭亦有樂故那詩云庸鼓有
斁萬舞有奕下云顧予烝嘗則殷秋冬亦有樂者
方氏曰霜露言非其寒則雨露爲非其溫之謂矣雨
露言如將見之則霜露爲如將失之矣
致齊於内散齊於外齊之日思其居處思其笑語思其
志意思其所樂思其所嗜齊三日乃見其所爲齊者
註曰致齊思此五者也散齊七日不御不樂不弔耳
見所爲齊者思之熟也疏曰先思其粗漸思其精
故居處在前樂嗜居後熊氏曰致者以百物皆備
而心極靜專也此時則就齊所居於正寢之内散者
以百物粗具而心尚有雜也此時不就齊所散處中
門外
祭之日入室僾然必有見乎其位周還出戸肅然必有
聞乎其容聲出戸而聽愾然必有聞乎其歎息之聲
集說曰入室入廟室也謂初入室陰厭時僾然彷彿
之貌見乎其位如見親之在神位也周旋出戶謂薦
俎酌獻之時行步周旋之間或自戸内而出也肅然
儆惕之貌容聲舉動容止之聲也出戸而聽謂無尸
者薦畢閤戸則有出戸而聽之頃也愾然太息之聲
也
是故先王之孝也色不忘乎目聲不絶乎耳心志嗜欲
不忘乎心致愛則存致慤則著著存不忘乎心夫安得
不敬乎君子生則敬養死則敬享思終身弗辱也
坡謂此節兼生死而言之色不忘三者養如是享亦
如是極其愛則三者存於心故生則養志享則齊思
極其誠則三者著於外故生則忠養享則如見内外
始終如一雖不敬得乎甚言其敬也君子以下三句
則言當法先王也思終身勿辱猶曾子吾知免夫之
意
君子有終身之喪忌日之謂也忌日不用非不祥也言
夫日志有所至而不敢盡其私也
集說曰忌日親之死日也不用不以此日爲他事也
非不祥言非以死爲不祥而避之也夫日猶此日也
志有所至者此心極於念親也不敢盡其私言不敢
盡心於已之私事也坡謂此承敬享而言專舉忌
日者著其最傷心也
惟聖人爲能饗帝孝子爲能饗親饗者鄉也鄉之然後
能饗焉是故孝子臨尸而不怍君牽牲夫人奠盎君獻
尸夫人薦豆卿大夫相君命婦相夫人齊齊乎其敬也
愉愉乎其忠也勿勿諸其欲其饗之也
註曰饗帝饗親謂祭之能使之饗也色不和曰怍勿
勿猶勉勉也慤愛之貌疏曰此一節明孝子祭祀
欲親歆饗之意饗者鄉也言神之所以饗者由孝子
之所歸鄉也君牽牲夫人奠盎者正祭牽牲時夫人
設奠盎之尊至君親制祭夫人酌盎齊以獻尸也君
獻尸夫人薦豆者繹祭先獻後薦有司徹云儐尸主
人獻尸主婦自東房薦韭菹醢是齊齊整齊之貌愉
愉和悦之貌忠謂忠心熊氏曰自君牽牲至勿勿
諸句皆臨尸不怍之事
文王之祭也事死者如事生思死者如不欲生忌日必
哀稱諱如見親祀之忠也如見親之所愛如欲色然其
文王與詩云明發不寐有懷二人文王之詩也祭之明
日明發不寐饗而致之又從而思之祭之日樂與哀半
饗之必樂已至必哀
集說曰如不欲生似欲隨之死也宗廟之禮上不諱
下故有稱諱之時如祭高祖則不諱曾祖以下也如
欲色然言其想像親平生所愛之物如見親有欲之
之色也詩小雅小宛之篇明發自夜至光明開發之
時也詩本謂宣王永懷文王武王之功烈此借以喻
文王念父母之勤耳文王之詩言此詩足以咏文王
也文王於祭之明日不能安寢明發而不成寐以爲
昨既享而致其來今日去矣所以又從而思念之不
置此與詩實相合也饗之必樂迎其來也已至而禮
畢則往矣故哀也
仲尼嘗奉薦而進其親也慤其行也趨趨以數已祭子
贛問曰子之言祭濟濟漆漆然今子之祭無濟濟漆漆
何也子曰濟濟者容也遠也漆漆者容也自反也容以
遠若容以自反也夫何神明之及交夫何濟濟漆漆之
有乎反饋樂成薦其薦俎序其禮樂備其百官君子致
其濟濟漆漆夫何慌惚之有乎夫言豈一端而已夫各
有所當也
集說曰嘗秋祭也奉薦而進進於尸也親身自執事
也慤專謹貌趨趨讀爲促促行步迫狹也數舉足頻
也皆不事威儀之貌子貢待祭畢以夫子所嘗言者
爲問蓋怪其今所行與昔所言異也夫子言濟濟者
衆盛之容也遠也言非所以接親親也漆漆者專致
之容也自反猶言自修整也若及也容之疏遠及容
之自反者夫何能交及於神明乎我之自祭何可有
濟濟漆漆乎言以誠慤爲貴也若言天子諸侯之祭
尸初在室後出在堂更反入而設饋作樂既成主人
薦其饋食之豆與牲體之俎進饋之前與神明而交
貴其誠既進饋之後人事之盛故序禮樂備百官獻
酬往復凡助祭之君子各以威儀相尚而致其濟濟
漆漆之容當此之際何能有思念恍惚交神之心乎
各有所當言各有所主謂濟濟漆漆乃宗廟中賓客
之容非主人之容也主人之事親宜慤而趨數也
坡謂文王仲尼二節舉聖人以爲饗親之法也
孝子將祭慮事不可以不豫比時具物不可以不備虛
中以治之宮室既修牆屋既設百物既備夫婦齊戒沐
浴盛服奉承而進之洞洞乎屬屬乎如弗勝如將失之
其孝敬之心至也與薦其薦俎序其禮樂備其百官奉
承而進之於是諭其志意以其慌惚以與神明交庶或
饗之孝子之志也
註曰比時猶先時也虛中言不兼念餘事修設謂除
及黝堊疏曰諭其志意使祝官啟告鬼神曉諭鬼
神以志意慌惚言想見其親彷彿而來也集說曰
兩言奉承而進之上謂主人下謂助祭者坡謂此
該祭之始終以教孝子之祭也
孝子之祭也盡其慤而慤焉盡其信而信焉盡其敬而
敬焉盡其禮而不過失焉進退必敬如親聽命則或使
之也
坡謂盡慤者慮事而豫可謂專謹矣盡信者具物而
備可謂竭誠矣洞洞屬屬可謂盡敬矣薦其薦俎三
者可謂盡禮矣此因上節而申贊之以推本其孝敬
之心莫或使之而若或使之蓋精誠之極也鬼神之
情也
孝子之祭可知也其立之也敬以詘其進之也敬以愉
其薦之也敬以欲退而立如將受命已徹而退敬齊之
色不絶於面孝子之祭也立而不詘固也進而不愉疏
也薦而不欲不愛也退立而不如受命敖也已徹而退
無敬齊之色而忘本也如是而祭失之矣
註曰詘充詘形容喜貌也愉顔色和貌也固猶質陋
也方氏曰孝子之祭可知者言觀其祭可以知其
心也立之者方待事而立也進之者既從事而進也
薦之者奉物而薦也退而立者進而復退也已徹而
退者既薦而後徹也蓋退而立則少退而立已徹而
退則於是乎退焉此其所以異也欲冀其享也坡
謂此節承上進退必敬而極言之末云失之矣則上
所云或使之者必得之矣
孝子之有深愛者必有和氣有和氣者必有愉色有愉
色者必有婉容孝子如執玉如奉盈洞洞屬屬然如弗
勝如將失之嚴威儼恪非所以事親也成人之道也
註曰成人既冠者然則孝子不失其孺子之心也
疏曰非所以事親事親當和順卑柔也集說曰和
氣愉色婉容皆愛心之所發如執玉如奉盈如弗勝
如將失之皆敬心之所存愛敬兼至乃孝子之道故
嚴威儼恪使人望而畏之是成人之道非孝子之道
也坡謂此推言死之敬享由於生之敬養也程子
曰交神明之意當在事生之後則可以盡孝愛而得
其享可謂括此篇之精藴知鬼神之情狀矣
先王之所以治天下者五貴有德貴貴貴老敬長慈幼
此五者先王之所以定天下也貴有德何爲也爲其近
於道也貴貴爲其近於君也貴老爲其近於親也敬長
爲其近於兄也慈幼爲其近於子也是故至孝近乎王
至弟近乎霸至孝近乎王雖天子必有父至弟近乎霸
雖諸侯必有兄先王之教因而弗改所以領天下國家
也
應氏曰孝以事親而廣其愛極其至則王者以德行
仁之心也弟以從兄而順其序極其至則霸者以禮
明義之舉也孝弟之根本立乎一家王霸之功業周
乎天下雖未能盡王霸之能事而亦近之矣天子至
尊内雖致睦於兄弟而族人不敢以長幼齒之故所
尊者唯父而諸侯特言有兄道渾全無迹德純實有
方蓋以人行道而有得於身也故曰近之矣熊氏
曰自近於子以上推先王行五者之故下文則言孝
弟爲重也因而弗改因乎孝弟而弗改也
子曰立愛自親始教民睦也立敬自長始教民順也教
以慈睦而民貴有親教以敬長而民貴用命孝以事親
順以聽命錯諸天下無所不行
集說曰此言愛敬二道爲齊家治國平天下之本君
自愛其親以教民睦則民皆貴於有親君自敬其長
以教民順則民皆貴於用上命愛敬盡於事親事長
而德教加於百姓舉而措之而已坡謂自先王之
所以治至此二節推言孝弟爲治之本上無所承亦
非起下疏云記者雜錄以事類相接爲次非相因之
辭是也
郊之祭也喪者不敢哭凶服者不敢入國門敬之至也
註曰祭者吉禮不欲聞見凶人
祭之日君牽牲穆答君卿大夫序從既入廟門麗于碑
卿大夫袒而毛牛尚耳鸞刀以刲取膟膋乃退爓祭祭
腥而退敬之至也
集說曰祭之日謂祭宗廟之日也父爲昭子爲穆直
言穆者文不備穆答君言君牽牲之時子姓對君共
牽也卿大夫佐幣士奉芻以次序在牲之後故云序
從也麗牲之碑在廟之中庭麗猶繫也謂以牽牲之
紖繋於碑之孔也袒衣示有事也將殺牲則先取耳
旁毛以薦神毛以告全耳以主聽欲神聽之也以耳
毛爲上故云尚耳也膟血也膋腸間脂也血以供薦
而膋以供炙肝及焫蕭也乃退謂薦毛血膟膋畢而
暫退也祭有三節此一節竟故退爓祭祭湯中所爓
之肉也祭腥祭生肉也爓腥之祭並當朝踐之節禮
終而退此皆敬心之極至也
郊之祭大報天而主日配以月夏后氏祭其闇殷人祭
其陽周人致日以朝及闇
註曰主日者以其光明天之神可見者莫著焉闇昏
時也陽謂日中時也朝日出時也以朝及闇謂終日
有事疏曰天無形體懸象著明不過日月故以日
爲百神之主配之以月自日以下皆祭特言月者但
月爲重以對日耳蓋天帝獨爲壇其日月及天神等
共爲一壇故日得爲衆神之主也方氏曰祭日謂
祭之日也
祭日於壇祭月於坎以别幽明以制上下祭日於東祭
月於西以别外内以端其位日出於東月生於西陰陽
長短終始相巡以致天下之和
疏曰此經據春分朝日秋分夕月方氏曰壇高而
顯坎深而隱一顯一隱所以别陰陽之幽明一高一
深所以制陰陽之上下東動而出西靜而入出則在
外入則反内故東西所以別陰陽之外内東爲陽中
西爲陰中中則得位故東西所以端陰陽之位别幽
明之道然後能制上下之分别外内之所然後能端
陰陽之位言之序如此且壇坎者人爲之形東西者
天然之方出於人爲故言制出於天然也故言以端
其位而已日出於東言其象出於天池之東也月生
於西言其明生於輪郭之西也此又復明祭日月於
東西之意也熊氏曰月秉陰而明於夜日秉陽而
明於晝有時晝長夜短有時夜長晝短是隂陽互有
長短也此長短終而復始巡環無端故氣行不乖以
致天下百物皆化而和矣
天下之禮致反始也致鬼神也致和用也致義也致讓
也致反始以厚其本也致鬼神以尊上也致物用以立
民紀也致義則上下不悖逆矣致讓以去爭也合此五
者以治天下之禮也雖有奇邪而不治者則微矣
註曰因祭之義汎說禮也疏曰和謂百姓和諧用
謂財用豐足義謂斷割得宜致物用以立民紀者民
豐於物用則知榮辱禮節故可以立人紀也奇謂奇
異邪謂邪惡皆據異行之人言用此五事爲治假令
有異行不從治者亦當少也熊氏曰致推極也萬
物本乎天人本乎祖報天尊祖是致反始之禮也有
此禮則人皆知本之當厚矣齊明盛服以祭之制爲
之極以尊之是致鬼神之禮也有此禮則人皆知鬼
神之當尊矣
宰我曰吾聞鬼神之名不知其所謂子曰氣也者神之
盛也魄也者鬼之盛也合鬼與神教之至也
註曰氣謂呼吸出入者也耳目之聰明爲魄疏曰
自此以至先王先公敬之至也明夫子答宰我以鬼
神魂魄祭祀之禮又廣明天子諸侯耕籍及公桑之
事呼吸出入此氣之體無性識也但有氣則有識無
氣則無識則識從氣生是生存之氣者神之盛極也
人之精靈謂之神魄體也若無耳目形體不得有聰
明是形魄者鬼之盛極也朱子曰鬼者陰之靈也
神者陽之靈也方氏曰魂氣歸於天形魄歸於地
故必合鬼與神然後足以爲教之至中庸曰使天下
之人齊明盛服以承祭祀此皆教之至也
衆生必死死必歸土此之謂鬼骨肉斃於下陰爲野土
其氣發揚於上爲昭明焄蒿悽愴此百物之精也神之
著也
註曰隂讀爲依廕之廕疏曰鬼歸也此歸土之形
故謂之鬼也骨肉斃於下二句覆說歸土之義也人
生時形與氣合共爲生死則形與氣分其氣之精魂
發揚升上爲神靈光明也朱子曰昭明乃光景之
屬焄蒿氣之感觸人者悽愴如漢書所謂神君至其
風肅然之意又曰焄蒿是鬼神精氣交感處
因物之精制爲之極明命鬼神以爲黔首則百衆以畏
萬民以服
疏曰案史記秦命民曰黔首此記作在周末秦初故
稱黔首此孔子言非當秦世以爲黔首錄記之人在
後變改之耳集說曰因其精靈之不可揜者制爲
尊極之稱而顯然命之曰鬼神以爲天下之法則故
民知所畏而無敢慢知所服而無敢違
聖人以是爲未足也築爲宮室設爲宗祧以别親疎遠
邇教民反古復始不忘其所由生也衆之服自此故聽
且速也
熊氏曰明命鬼神聖人以爲未盡教之道也故築宮
室設宗祧以别親疎之情遠近之世教民反古復始
古猶昔也以子孫視祖考則祖考爲古昔子孫之氣
魄皆祖考之所傳則祖考乃其始也凡此古始正吾
身所由以生者教民如此直從身之原本提撕警覺
至親至切民心悦服由此也既悦服則聽從之且甚
速也
二端旣立報以二禮建設朝事燔燎羶薌見以蕭光以
報氣也此教衆反始也薦黍稷羞肝肺首心見間以俠
甒加以鬱鬯以報魄也教民相愛上下用情禮之至也
註曰二端旣立謂氣也魄也更有尊名云鬼神也二
禮謂朝事與薦黍稷也朝事謂薦血腥時也薦黍稷
所謂饋食也見及見間皆當爲覸字之誤也燔燎羶
薌覸以蕭光取牲祭脂也光猶氣也有虞氏祭首夏
后氏祭心殷祭肝周祭肺覸以俠甒謂雜之兩甒醴
酒也報氣以氣報魄以實各首其類疏曰朝事謂
早朝祭事燔燎謂取膟膋燎於罏炭覸謂雜也謂燔
膟膋兼爇蕭蒿是雜以蕭氣羞肝肺首心者四代雖
異物皆於薦黍稷之時兼此物祭也見間以俠甒者
言祭黍稷之時雜以兩甒醴酒加以鬱鬯者言非但
薦熟是報魄即祭初所以加鬱鬯亦是報魄也以魄
在地下鬱鬯灌地雖是祭初亦是報魄不當薦熟之
時故云加也教民相愛上下用情者饋熟之時皆以
飲食實味徧於燕飲上恩逮下下受上賜也熊氏
曰報氣以教衆反始報魄以教民相愛幽明交通非
禮之至乎
君子反古復始不忘其所由生也是以致其敬發其情
竭力從事以報其親不敢弗盡也是故昔者天子爲籍
千畝冕而朱紘躬秉耒諸侯爲藉百畝冕而青紘躬秉
耒以事天地山川社稷先古以爲醴酪齊盛於是乎取
之敬之至也
集說曰藉藉田也紘冠冕之繋所以爲固也先古先
祖也於是乎取之言皆於此藉田中取之也
古者天子諸侯必有養獸之官及歲時齊戒沐浴而躬
朝之犠牷祭牲必於是取之敬之至也君召牛納而視
之擇其毛而卜之吉然後養之君皮弁素積朔月月半
君巡牲所以致力孝之至也
集說曰色純曰犠體完曰牷牛羊豕曰牲周禮牧人
掌牧六牲牛馬羊豕犬雞也然後養之謂在滌三月
也方氏曰召之則未卜故曰牛巡之則卜之矣故
曰牲先王父天母地則以子道自處推而及於山川
社稷亦由是也故事鬼神皆稱孝焉論語曰致孝乎
鬼神熊氏曰躬朝獸官躬朝也設官養之而備其
用故曰敬之至也君以視朝之服而巡之所以致其
力也
古者天子諸侯必有公桑蠶室近川而爲之築宮仞有
三尺棘牆而外閉之及大昕之朝君皮弁素積卜三宮
之夫人世婦之吉者使入蠶于蠶室奉種浴于川桑于
公桑風戾以食之
集說曰公桑公家之桑也蠶室養蠶之室也近川便
於浴種也棘牆置棘於牆上也外閉戸扇在外而閉
則向内也大昕之朝季春朔之旦也三宮在天子則
謂三夫人在諸侯之夫人則立三宮半后之六宮也
奉種浴于川者言蠶將生之時而又浴之初於仲春
已浴之至此更浴之桑采桑也戾乾也蠶惡濕故葉
乾乃以食也方氏曰戾至也風至則乾矣
歲旣單矣世婦卒蠶奉繭以示於君遂獻繭於夫人夫
人曰此所以爲君服與遂副褘而受之因少牢以禮之
古之獻繭者其率用此與
集說曰單盡也副之爲言覆也婦人首飾所以覆首
者褘褘衣也禮之禮待獻繭之婦人也方氏曰三
月之盡非歲單之時然蠶成之時也自去歲蠶成之
後迄今歲蠶成之時朞歲矣故謂之歲單若孟夏稱
麥秋者亦此之意
及良日夫人繅三盆手遂布于三宮夫人世婦之吉者
使繅遂朱綠之元黃之以爲黼黻文章服旣成君服以
祀先王先公敬之至也
集說曰良日吉日也繅繹繭爲絲三盆手者置繭於
盆中而以手三次淹之每淹則以手振出其緒故云
三盆手也方氏曰夫人之繅止於三盆猶天子之
耕止於三推
君子曰禮樂不可斯須去身致樂以治心則易直子諒之
心油然生矣易直子諒之心生則樂樂則安安則久久
則天天則神天則不言而信神則不怒而威致樂以治
心者也致禮以治躬則莊敬莊敬則嚴威心中斯須不
和不樂而鄙詐之心入之矣外貌斯須不莊不敬而慢
易之心入之矣故樂也者動于内者也禮也者動于外
者也樂極和禮極順内和而外順則民瞻其顏色而不
與爭也望其容貌而衆不生慢易焉故德煇動乎内而
民莫不承聽理發乎外而衆莫不承順故曰致禮樂之
道而天下塞焉舉而措之無難矣樂也者動于内者也
禮也者動于外者也故禮主其減樂主其盈禮減而進
以進爲文樂盈而反以反爲文禮減而不進則銷樂盈
而不反則放故禮有報而樂有反禮得其報則樂樂得
其反則安禮之報樂之反其義一也
集說曰說見樂記
曾子曰孝有三大孝尊親其次弗辱其下能養公明儀
問于曾子曰夫子可以爲孝乎曾子曰是何言與是何
言與君子之所謂孝者先意承志諭父母于道參直養
者也安能爲孝乎
註曰公明儀曾子弟子疏曰尊親嚴父配天也先
意謂父母將欲發意孝子則預知其意而爲之承志
謂父母已有志已當奉承而行之諭父母於道者或
在父母意先或在父母意後皆曉諭父母將歸於正
道也熊氏曰諭開說曉譬也此亦是以善及親而
不辱其親之事故君子難之坡謂自此至樂正子
春節明孝
曾子曰身也者父母之遺體也行父母之遺體敢不敬
乎居處不莊非孝也事君不忠非孝也涖官不敬非孝
也朋友不信非孝也戰陳無勇非孝也五者不遂烖及
于親敢不敬乎
集說曰承上文弗辱而言此五者皆足以辱親故曰
烖及於親
亨孰羶薌嘗而薦之非孝也養也
熊氏曰此言能養之孝也
君子之所謂孝也者國人稱願然曰幸哉有子如此所
謂孝也已衆之本教曰孝其行曰養養可能也敬爲難
敬可能也安爲難安可能也卒爲難父母旣沒慎行其
身不遺父母惡名可謂能終矣仁者仁此者也禮者履
此者也義者宜此者也信者信此者也強者強此者也
樂自順此生刑自反此作
集說曰願猶羨也然猶而也衆之本教曰孝言孝爲
教衆之本也其行曰養行猶用也言用之於奉養之
間也敬即上敢不敬乎之敬也安爲難者謂非勉強
矯拂之敬也卒爲難者謂不特終父母之身孝子亦
自終其身也能終即說上文卒字仁者仁此者也以
下凡七此字皆指孝而言也
曾子曰夫孝置之而塞乎天地溥之而横乎四海施諸
後世而無朝夕推而放諸東海而凖推而放諸西海而
凖推而放諸南海而凖推而放諸北海而凖詩云自西
自東自南自北無思不服此之謂也
疏曰施諸後世而無朝夕者謂施此孝道於後世而
無一朝一夕之不行也方氏曰置者直而立之溥
者敷而散之施言其出無窮推言其進不已放與孟
子放乎四海之放同凖言人以是爲凖熊氏曰此
言孝道之大而爲天下古今所共由也
曾子曰樹木以時伐焉禽獸以時殺焉夫子曰斷一樹
殺一獸不以其時非孝也
集說曰上言仁者仁此者也此二者亦爲惡其不仁
故言非孝曾子又引夫子之言以爲證坡謂上言
塞天地横四海此以謹小慎微之事言之則仁人事
天孝子事親由不忍以達於所忍由不爲以達於所
爲處處察識而擴充之愈密則愈塞愈斂則愈横而
日用間無别用力處矣真聖賢之言也
孝有三小孝用力中孝用勞大孝不匱思慈愛忘勞可
謂用力矣尊仁安義可謂用勞矣博施備物可謂不匱
矣父母愛之喜而弗忘父母惡之懼而無怨父母有過
諫而不逆父母旣沒必求仁者之粟以祀之此之謂禮
終
註曰必求仁者之粟喻貧困猶不取惡人物以事亡
親集說曰庶人思父母之慈愛而忘己躬耕之勞
可謂用力矣此其下能養之事也諸侯卿大夫士尊
重於仁安行於義功勞足以及物可謂用勞矣此其
次弗辱之事也匱乏也博施謂德教加於百姓刑于
四海也備物謂四海之内各以其職來助祭可謂不
匱矣此即大孝尊親之事也熊氏曰自父母愛之
以下自天子以至於庶人皆當如此
樂正子春下堂而傷其足數月不出猶有憂色門弟子
曰夫子之足瘳矣數月不出猶有憂色何也樂正子春
曰善如爾之問也善如爾之問也吾聞諸曾子曾子聞
諸夫子曰天之所生地之所養無人爲大父母全而生
之子全而歸之可謂孝矣不虧其體不辱其身可謂全
矣故君子頃步而弗敢忘孝也今予忘孝之道予是以
有憂色也壹舉足而不敢忘父母壹出言而不敢忘父
母壹舉足而不敢忘父母是故道而不徑舟而不游不
敢以先父母之遺體行殆壹出言而不敢忘父母是故
惡言不出於口忿言不反於身不辱其身不羞其親可
謂孝矣
集說曰無人爲大言無如人最爲大蓋天地之性人
爲貴也道正路也徑捷出邪徑也游徒涉也惡言不
出於口不以惡言加人也忿言不反於身則人自不
以忿言復我也如此則不辱身不羞親矣熊氏曰
不虧其體能踐形也不辱其身能盡性也頃一舉足
也步再舉足也自壹舉足至遺體行殆不虧體也自
壹出言至不羞其親不辱身也形性俱全所以謂孝
昔者有虞氏貴德而尚齒夏后氏貴爵而尚齒殷人貴
富而尚齒周人貴親而尚齒虞夏殷周天下之盛王也
未有遺年者年之貴乎天下久矣次乎事親也
疏曰貴德而尚齒者於德之中年高者在前是德中
尚齒餘倣此劉氏曰大舜貴以德化民有天下如
不與而民化之幾於不知爵之爲貴矣故禹承之以
爵爲貴而使民知貴貴之道也然貴爵之弊其終也
在上者過於亢而澤不及下故湯承之以務富其民
爲貴然富民之弊終也民各私其財而不知親親之
道故武王承之以親親爲貴所謂周之宗盟異姓爲
後是也四代之治隨時救弊所貴雖不同而尚齒則
同也未有遺年齒而不尚者齒居天下之達尊久矣
老吾老以及人之老故尊高年次於事親也坡謂
此節至弗敢犯也明弟
是故朝廷同爵則尚齒七十杖於朝君問則席八十不
俟朝君問則就之而弟達乎朝廷矣
集說曰古者視朝之禮君臣皆立七十杖於朝據杖
而立也君問則席謂君若有問則爲之布席於堂而
使之坐也不俟朝謂見君而揖之即退不待朝事畢
也就之即其家也
行肩而不併不錯則隨見老者則車徒辟斑白者不以
其任行乎道路而弟達乎道路矣
集說曰此言少者與長者同行之禮倂並也肩而不
併謂少者不可以肩齊並長者之肩當差退在後也
不錯則隨謂此長者若是兄之輩則爲雁行之差錯
稍偏而後之若是父之輩則直隨從其後矣車徒辟
言或乘車或徒行皆當避之也任所負戴之物也不
以任行道路即孟子頒白者不負戴於道路矣
居鄉以齒而老窮不遺強不犯弱衆不暴寡而弟達乎
州巷矣
註曰一鄉者五州巷猶閭也熊氏曰老衰憊者窮
鰥寡者不遺與之齒讓也弱言其力寡言其數皆謂
長者不犯不暴亦尚齒意
古之道五十不爲甸徒頒禽隆諸長者而弟達乎獀狩
矣
集說曰四井爲邑四邑爲邱四邱爲甸君田獵則起
其民爲卒徒故曰甸徒五十始衰故不供此役也頒
猶分也隆猶多也田畢分禽則長者受賜多於少者
春獵爲獀冬獵爲狩舉此則夏秋可知
軍旅什伍同爵則尚齒而弟達乎軍旅矣
註曰什伍士卒部曲也疏曰五人爲伍二伍爲什
士謂甲士卒謂步卒在軍旅之中時主帥部領團曲
而聚故云部曲坡謂城濮之戰晉侯觀師曰少長
有禮杜注云少在前長在後軍禮也此尚齒似優老
之意非先後之位也
孝弟發諸朝廷行乎道路至乎州巷放乎獀狩修乎軍
旅衆以義死之而弗敢犯也
疏曰在上諸文但云弟此兼言孝者以孝故能弟弟
則孝之次也衆以義死之言行孝弟雖死不捨不敢
犯此孝弟而不行也熊氏曰朝廷政之所出故言
發道路人之所由故言行州巷委曲偏辟之所故言
至獀狩郊野閒曠之地故言放軍旅用武文事易廢
故言修
祀乎明堂所以教諸侯之孝也食三老五更於大學所
以教諸侯之弟也祀先賢於西學所以教諸侯之德也
耕藉所以教諸侯之養也朝覲所以教諸侯之臣也五
者天下之大教也
註曰祀乎明堂宗祀文王西學周小學也先賢有道
德王所使教國子者方氏曰先賢則樂祖是也西
學則瞽宗是也樂祖有道德者故曰教諸侯之德耕
藉所以祀神致養之道故曰教諸侯之養朝覲所以
尊天子故曰教諸侯之臣樂記先朝覲而後耕藉者
武王初有天下君臣之分辨之不可不早也坡謂
殷大學曰瞽宗在西郊周立其學似仍其處亦在西
郊儀禮鄉射賈疏言之爲悉此疏言瞽宗在國不與
賈同案大司樂云凡有道者有德者使教焉死則以
爲樂祖祭於瞽宗此註言祀有道德者而以西學爲
虞庠與司樂文異方氏之解似得之然瞽宗在西郊
國中二疏不同當更考故並存焉
食三老五更於大學天子袒而割牲執醬而饋執爵而
酳冕而總干所以教諸侯之弟也是故鄉里有齒而老
窮不遺強不犯弱衆不暴寡此由大學來者也
集說曰袒而割牲者袒衣而割制牲體爲俎實也饋
進食也酳食畢而以酒虛口也總干總持干盾立於
舞位以樂侑食也鄉里有齒人皆知長少之序也由
大學來者言由大學養老之化而來故致此也
天子設四學當入學而大子齒
集說曰四學虞夏殷周四代之學也大子齒謂大子
與同學者序長幼之位不以貴加人也坡謂上言
君此又足言大子
天子巡守諸侯待於竟天子先見百年者八十九十者
東行西行者弗敢過西行東行者弗敢過欲言政者君
就之可也
熊氏曰或此老者在東必東行乃得見而天子適在
西行者或此老者在西必西行乃得見而天子適在
東行者不敢謂其勢不相值必謁而見之不敢徑過
也坡謂上言在朝廷此又足言巡守
壹命齒於鄉里再命齒於族三命不齒族有七十者弗敢
先七十者不有大故不入朝若有大故而入君必與之
揖讓而后及爵者
熊氏曰言鄉飲之席一命之爵但與鄉里之人序齒
非鄉里者不然再命之爵但與族人序齒非其族者
不然三命之貴則别席於賓席之東雖族人亦不得
與之序齒此貴貴之義也然而不廢長長之情如入
門時族有七十者在則三命者又後之而不敢先蓋
七十之人非商確大政不入朝若有大故而入朝君
必與之揖而後及有爵之人待之何其隆也坡謂
此七十亦指一命再命致仕在家者若庶人之老無
緣有入朝之事也上言朝廷同爵則尚齒此又言爵
雖不同而亦尚齒以足之
天子有善讓德於天諸侯有善歸諸天子卿大夫有善
薦於諸侯士庶人有善本諸父母存諸長老祿爵慶賞
成諸宗廟所以示順也
集說曰成諸宗廟言於宗廟中命之也詳在祭統十
倫章熊氏曰長老所師者士庶人有善内則本之
於父母外則存之於師也
昔者聖人建陰陽天地之情立以爲易易抱龜南面天
子卷冕北面雖有明知之心必進斷其志焉示不敢專
以尊天也善則稱人過則稱已教不伐以尊賢也
註曰立以爲易謂作易易抱龜易官名疏曰進斷
其志者進於龜之前令斷決已所有爲之志也劉
氏曰易代天地鬼神以吉凶告天子故南面如祭祀
之尸代神之尊也天子北面問卜以斷其志蓋尊天
事神之禮也坡謂南面北面是天子卜筮禮儀禮
是士禮且儀禮卜筮西面而筮幽宅則北面指中封
亦隨事異耳石梁王氏專好妄詆自祀乎明堂至此
合明孝弟之道然細分之則自次節食三老五更至
而後及爵者是申明弟自天子有善至以尊賢也是
申明孝
孝子將祭祀必有齊莊之心以慮事以具服物以修宮
室以治百事及祭之日顏色必温行必恐如懼不及愛
然其奠之也容貌必温身必詘如語焉而未之然宿者
皆出其立卑靜以正如將弗見然及祭之後陶陶遂遂
如將復入然是故慤善不違身耳目不違心思慮不違
親結諸心形諸色而術省之孝子之志也
方氏曰於其來也如懼不及愛然及既來也又如語
而未之然於其往也如將弗見然及既往也又如將
復入然則是孝子之思其親無物足以慊其心無時
可以絶其念如懼不及愛然即前經所謂致愛則存
是矣如語焉而未之然即所謂如親聽命是矣如將
弗見然即所謂如將失之是矣如將復入然即所謂
又從而思之是矣愛者愛其親也懼不及愛者懼愛
親之心有所未至也語者親之語也語而未之然註
云如有所以語親而未見答也宿者皆出謂所宿助
祭之賓祭事已畢而出也陶陶言思親之心存乎内
遂遂言思親之心達乎外祭後猶如此者以其如將
復入故也熊氏曰慤善謹厚之儀不違於身耳聞
目見之際專一不他故不違於心思慮念想之及不
違於親蓋以愛敬結諸心故誠敬形諸色而每事循
省不敢忽也此孝子愛親之志意也
建國之神位右社稷而左宗廟
方氏曰王氏謂右陰也地道所尊故右社稷左陽也
人道之所鄉故左宗廟位宗廟於人道所鄉亦不死
其親之意坡謂此二句周禮春官少宗伯之文也
以此例之皆記者展轉相因采格言典法廣明其義
可因其事類相接爲次不可以全篇一意相因求之
禮記述註卷二十
