禮記述註卷十九
安溪李光坡撰
喪大記第二十二
疏曰鄭云喪大記者以其記人君以下始死小
斂大斂殯葬之事劉元云記謂之大者言其委
曲詳傋繁多故云大
疾病外内皆埽君大夫徹縣士去琴瑟寢東首於北牖
下廢牀徹䙝衣加新衣體一人男女改服屬纊以俟絶氣
男子不死於婦人之手婦人不死於男子之手
集說曰疾病之甚也以賓客將來候問故埽潔所居
之内外若君與大夫之病則徹去樂縣士則去琴瑟
東首於北牖下者東首向生氣也案儀禮宫廟圖無
北牖而西北隅謂之屋漏以天光漏入而得名或者
北牖指此乎古人病困則廢牀而置病者於地以始
生在地庶其生氣復反而得活及死則復舉尸而置
之牀上徹褻衣則所加者新朝服矣加朝服者明其
終於正也手足為四體各一人持之為其不能自屈
伸也男女皆改服亦擬賓客之來也貴者朝服庶人
深衣纊新綿也屬之口鼻觀其動否以騐氣之有無
也男子不死於婦人之手婦人不死於男子之手君
子重終為其相褻
君夫人卒於路寢大夫世婦卒於適寢内子未命則死
於下室遷尸於寢士之妻皆死於寢
集說曰諸侯與大夫皆有三寢君正者曰路寢餘二
曰小寢夫人一正寢二小寢卒當於正處也大夫妻
曰命婦而云世婦者世婦乃國君之次婦其尊卑與
命婦等故互言之今命婦死於正寢則世婦死女君
次寢之上也内子卿妻也下室其燕處也初死在下
室至小斂後遷尸乃復還其正寢也士之妻皆死於
寢夫妻俱然故云皆也士喪禮云死於適室此云寢
寢室通名也
復有林麓則虞人設階無林麓則狄人設階
集說曰復始死升屋招魂也虞人掌林麓之官階梯
也狄人樂吏之賤者死者封疆内若有林麓則使虞
人設梯以升屋其官職卑下不合有林麓者則使狄
人設之
小臣復復者朝服君以卷夫人以屈狄大夫以玄赬世
婦以䄠衣士以爵弁士妻以税衣皆升自東榮中屋履
危北面三號卷衣投于前司服受之降自西北榮
集說曰小臣君之近臣也君以衮謂上公用衮服也
循其等而用之則侯伯用鷩冕之服子男用毳冕之
服上公之夫人用禕衣侯伯夫人用揄狄子男夫人
用屈狄此言君以衮舉上以見下也夫人以屈狄舉
下以知上也赬赤色玄赬玄衣纁裳所謂卿大夫自
玄冕而下之服也世婦大夫妻言世婦者大夫妻與
世婦同用䄠衣也禕衣而下六服說見前篇爵弁指
爵弁服而言非用弁也六冕則以衣名冠四弁則以
冠名衣也榮屋翼也天子諸侯屋皆四注大夫以下
但前簷後簷而已翼在屋之兩頭似翼故名屋翼也
中屋當屋之中也履危立于高峻之處盖屋之脊也
三號者一號於上冀魂自天而來一號於下冀魂自
地而來一號於中冀魂自天地四方之間而來其辭
則皋某復也皋長聲也三號畢乃捲斂此衣自前投
而下司服者以篋受之復之小臣即自西北榮而下
也
其為賓則公館復私館不復其在野則升其乘車之左
轂而復
集說曰說見曾子問及雜記
復衣不以衣尸不以斂婦人復不以袡凡復男子稱名
婦人稱字唯哭先復復而後行死事
集說曰士喪禮復衣初用以覆尸浴則去之此言不
以衣尸謂不用以襲也以絳緣衣之下曰袡盖嫁時
盛服非事鬼神之衣故不用以復也
始卒主人啼兄弟哭婦人哭踊
集說曰啼者哀痛之甚嗚咽不能哭如嬰兒失母也
兄弟情稍輕故哭有聲婦人之踊似雀之跳足不離
地問喪篇云爵踊是也
既正尸子坐於東方卿大夫父兄子姓立于東方有司
庶士哭於堂下北面夫人坐於西方内命婦姑姊妹子
姓立于西方外命婦率外宗哭于堂上北面
註曰正尸者謂遷尸牖下南首也子姓謂衆子孫也
姓之言生也世婦為内命婦卿大夫之妻為外命婦
外宗姑姊妹之女疏曰坐于東方謂室内尸東立
于東方者案士喪禮衆主人在其後又云親者在室
諸侯以上位尊卿大夫等不宜與俱在室内或當在
戶外之東方遙繼主人之後堂下北面不云東方稍
近西而當戶也士喪禮云小功以下衆兄弟堂下北
面此直云有司庶士則諸父兄子姓等雖小功以下
皆在堂上西面也夫人坐于西方亦近尸士喪禮但
言俠牀人君則當以帷鄣之也哭于堂上北面者婦
人無堂下位
大夫之喪主人坐於東方主婦坐於西方其有命夫命
婦則坐無則皆立
註曰命夫命婦來哭者同宗父兄子姓姑姊妹子姓
也凡此哭者尊者坐卑者立疏曰此云尊卑謂爵
位非對死者為尊卑也若其今所行之禮與古異也
成服之後尊於死者則坐卑於死者則立
士之喪主人父兄子姓皆坐於東方主婦姑姊妹子姓
皆坐於西方
註曰士賤同宗尊卑皆坐疏曰君與大夫位尊故
坐者殊其貴賤士位下故坐者等其尊卑無所異也
凡哭尸於室者主人二手承衾而哭
集說曰承衾而哭猶若致其親近扶持之情也謂初
死時
君之喪未小斂為寄公國賓出大夫之喪未小斂為君
命出士之喪於大夫不當斂則出
集說曰寄公諸侯失國而寄託鄰國者也國賓他國
來聘之卿大夫也出出迎也為君命出謂君有命及
門則出也檀弓云大夫弔當事而至則辭焉辭告也
故不當斂時則亦出迎雜記云大夫至絶踊而拜之
者亦謂斂後也
凡主人之出也徒跣扱衽拊心降自西階君拜寄公國
賓於位大夫於君命迎於寢門外使者升堂致命主人
拜於下士於大夫親弔則與之哭不逆於門外
註曰拜寄公國賓于位者於庭向其位而拜之此時
寄公位在門西國賓位在門東皆北面小斂之後寄
公東面國賓門西北面士於大夫親弔謂大夫身來
弔士也與之哭既拜之即位西階東面哭大夫特來
則北面疏曰降自西階者不忍當主位大夫與士
俱來皆東面主人即位西階在大夫北俱東面而哭
大夫獨來不與士俱故北面必知北面者以凡特弔
皆北面陳氏曰徒跣者未著喪屨吉屨又不可著
也扱衽者扱深衣前襟於帶也拊心擊心也
夫人為寄公夫人出命婦為夫人之命出士妻不當斂
則為命婦出
註曰出拜之於堂上也此時寄公夫人命位在堂上
北面小斂之後尸西東面疏曰婦人不下堂但出
房而拜于堂上也
小斂主人即位於戶内主婦東面乃斂卒斂主人馮之
踊主婦亦如之主人袒說髦括髮以麻婦人髽帶麻於
房中
註曰士既殯說髦此云小斂盖諸侯禮也士之既殯
諸侯之小斂於死者俱三日也婦人之髽帶麻於房
中則西房也天子諸侯有左右房疏曰士喪禮馮
尸已竟而云髻髮袒此未括髮先云袒者或人君禮
髦幼時剪髮為之至年長則垂著兩邊若父死脱左
髦母死脱右髦親没不髦是也婦人髽亦用麻對男
子括髮也帶麻麻帶也謂婦人要絰也士喪禮主人
髻髮袒衆主人免於房婦人髽于室以男子在房故
婦人髽于室大夫士唯有東房故也此經兼明諸侯
之禮有東西房男子既括髮于東房故知婦人髽及
帶麻于西房
徹帷男女奉尸夷於堂降拜
集說曰小斂畢即徹去先所設帷堂之帷諸侯大夫
之禮賓出乃徹帷此言士禮耳夷陳也小斂竟相者
舉尸出戶往陳於堂而孝子男女親屬並扶捧之也
降拜適子下堂而拜賓也
君拜寄公國賓大夫士拜卿大夫於位於士旁三拜夫
人亦拜寄公夫人於堂上大夫内子士妻特拜命婦汜
拜衆賓於堂上
集說曰君謂嗣君也寄公與國賓入弔固拜之矣其
於大夫士也卿大夫則拜之於位士則旁三拜而已
旁謂不正向之也士有上中下三等故共三拜大夫
士皆先君之臣俱當服斬今以小斂畢而出庭列位
故嗣君出拜之寄公門西東面國賓門西北面大夫
當在門東北面士當在門西國賓之南東面嗣君於
阼階下少南向其位而拜之夫人亦拜寄公夫人於
堂上矣其於卿大夫之内子士之妻則亦拜之但内
子與命婦則人人各拜之衆賓則士妻也汜拜之而
已亦旁拜之比也寄公夫人命婦小斂之後尸西東
面夫人本位在西房當於西房之外南面拜女賓也
主人即位襲帶絰踊母之喪即位而免乃奠弔者襲裘
加武帶絰與主人拾踊
集說曰主人拜賓後即阼階下之位先拜賓時袒今
拜畢乃掩襲其衣而加要帶首絰於序東猶括髮復
位乃踊士喪禮先踊乃襲絰此諸侯禮故先襲絰乃
踊也母喪降於父拜賓竟即位時不復括髮以免代
之免而襲絰至大斂乃成服也乃奠者謂小斂奠弔
者小斂後來則掩襲裘上之裼衣加素弁於吉冠之
武武冠下卷也帶絰者要帶首絰有朋友之恩則加
帶與絰無朋友之恩則無帶惟絰而已拾踊更踊也
君喪虞人出木角狄人出壺雍人出鼎司馬縣之乃官
代哭大夫官代哭不縣壺士代哭不以官
集說曰虞人主山澤之官出木為薪以供爨鼎盖冬
月恐漏水冰凍也角㪺水之斗狄人樂吏也主挈壺
漏水之器故出壺雍人主烹飪故出鼎司馬夏官卿
也其屬有挈壺民司馬自臨視其縣此漏器乃官代
哭者未殯哭不絶聲為其不食疲倦故以漏器分時
刻使官屬以次依時相代而哭聲不絶也士代哭不
以官者親疎之屬與家人自相代也
君堂上二燭下二燭大夫堂上一燭下二燭士堂上一
燭下一燭
疏曰有喪則於中庭終夜設燎至曉滅燎而日光未
明故須燭以照祭饌也古者未有蠟燭呼火炬為燭
也
賓出徹帷
集說曰小斂畢即徹帷士禮也此君與大夫之禮小
斂畢下階拜賓賓出乃徹帷也
哭尸於堂上主人在東方由外來者在西方諸婦南鄉
集說曰由外來在西方欲見異于在家者若未小斂
而奔者則在東方也婦人哭位本在西而東面今以
奔喪者居尸之西故退而近北以鄉南也
婦人迎客送客不下堂下堂不哭男子出寢門外見人
不哭
集說曰堂以内至房婦人之事堂以外至門男子之
事非其事處而哭猶野哭也此言小斂後男主女主
迎送弔賓之禮婦人於敵者固不下堂若君夫人來
弔則主婦下堂至庭稽顙而不哭也男子於敵者之
弔亦不出門若有君命而出迎亦不哭也
其無女主則男主拜女賓于寢門内其無男主則女主
拜男賓于阼階下子幼則以衰抱之人為之拜為後者
不在則有爵者辭無爵者人為之拜在竟内則俟之在
竟外則殯葬可也喪有無後無無主
集說曰此以下明喪無主而使人攝者禮也女拜男
賓於阼階下鄉云女有下堂明謂此也男拜女賓於
門内少遠階下而猶不出門也為後者不在謂以事
故在外也此事若有喪事而弔賓及門其為後者是
有爵之人則辭以攝主無爵不敢拜賓若此為後者
是無爵之人則攝主代之拜賓可也出而在國境之
内則俟其還乃殯葬若在境外則當殯即殯殯後又
不得歸而及葬期則葬之可也無後不過已自絶嗣
而已無主則闕於賓禮故四隣里尹主之是可無後
不可無主也
君之喪三日子夫人杖五日既殯授大夫世婦杖子大
夫寢門之外杖寢門之内輯之夫人世婦在其次則杖
即位則使人執之子有王命則去杖國君之命則輯杖
聽卜有事於尸則去杖大夫於君所則輯杖於大夫所
則杖
集說曰子兼適庶及世子也寢門殯宫門也輯斂也
謂舉之不以拄地也子大夫廬在寢門外得拄杖而
行至寢門子與大夫并言者據禮大夫隨世子以入
子杖則大夫輯子輯則大夫去杖故下文云大夫於
君所則輯杖也此言大夫特來不與子相隨故云門
外杖門内輯若庶子之杖則不得持入寢門也夫人
世婦居次在房内有王命至則世子去杖以尊王命
也有鄰國君之命則輯杖者下成君也聽卜卜葬卜
日也有事於尸虞與卒哭及祔之祭也於大夫所則
杖者諸大夫同在門外之位同是為君故並得以杖
拄地而行也
大夫之喪三日之朝既殯主人主婦室老皆杖大夫有
君命則去杖大夫之命則輯杖内子為夫人之命去杖
為世婦之命授人杖
集說曰大夫有君命此大夫指大夫之子也而云大
夫者通身實為大夫而有父母喪亦然也世婦君之
世婦也
士之喪二日而殯三日之朝主人杖婦人皆杖於君命
夫人之命如大夫於大夫世婦之命如大夫
註曰士二日而殯下大夫也士之禮死與往日生與
來日此二日於死者亦得三日也婦人皆杖謂主婦
容妾為君女子子在室者
子皆杖不以即位大夫士哭殯則杖哭柩則輯杖棄杖
者斷而棄之於隠者
註曰子謂凡庶子也哭殯謂既塗也哭柩謂啟後也
大夫士之子於父父也尊近哭殯可以杖天子諸侯
之子於父父也君也尊遠杖不入廟門疏曰不以
杖即位辟適子也容人君適子入門輯杖猶得即位
庶子宜在門外之位去之故無即門内之位理也大
夫士之適子則得哭殯哭柩如下所說其庶子則宜
與人君之庶子同並不得以杖即位也熊氏云此文
承上君大夫士之喪下則此謂君大夫士之庶子故
註云子謂凡庶子杖以喪至尊雖大祥棄之必斷之
不堪他用棄於隠處使不穢汚
始死遷尸於牀幠用斂衾去死衣小臣楔齒用角柶綴
足用燕几君大夫士一也
集說曰病困時遷尸於地冀其復生死則舉而置之
牀上也幠覆也斂衾擬為大斂之衾也先時徹褻衣
而加新衣以死今覆以衾而去此死時之新衣及復
衣以俟沐浴也楔柱也以角為柶長六寸兩頭屈曲
為將含恐口閉故以柶柱齒令開而受含也尸應著
屨恐足辟戾故以燕几拘綴之令直也
管人汲不說繘屈之盡階不升堂授御者御者入浴小
臣四人抗衾御者二人浴浴水用盆沃水用枓浴用絺
巾挋用浴衣如他日小臣爪足浴餘水棄于坎其母之
喪則内御者抗衾而浴
集說曰管人主館舍者汲汲水以供浴事也繘汲水
缾上索也急遽不睱解脱此索但縈屈而執於手水
從西階升盡等而不上堂授與御者抗衾舉衾以蔽
尸也此浴水用盆盛之乃用枓酌盆水以沃尸以絺
為巾蘸水以去尸之垢挋拭也浴衣生時所用以浴
者用之以拭尸令乾也如他日者如生時也爪足浴
竟而翦尸足之爪甲也浴之餘水棄之坎中此坎是
甸人所掘於階間取土為竈之坎内御者婦人也
管人汲授御者御者差沭於堂上君沭粱大夫沐稷士
沐粱甸人為垼於西牆下陶人出重鬲管人受沭乃煑
之甸人取所徹廟之西北厞薪用爨之管人授御者沐
乃沐沐用瓦盤挋用巾如他日小臣爪手翦須濡濯棄
於坎
集說曰此言尸之沐差淅也謂淅粱或稷之潘汁以
沐髮也君與士同用粱者士卑不嫌於僭上也士喪
禮沐稻此云沐粱盖天子之士也以差率而上之天
子沐黍與垼塊竈也將沐時甸人之官取西牆下之
士為塊竈陶人作瓦器之官也重鬲縣重之罌瓦缾
也受三升管人受沐汁於堂上之御者而下往西牆
於垼竈鬲中煮之令温甸人為竈畢即往取復者所
徹正寢西北厞以爨竈煮沐汁謂正寢為廟神之也
舊說厞是屋簷謂抽取屋西北之簷一說西北隅厞
隠處之薪也用瓦盤以貯此汁也挋用巾以巾拭髮
及面也爪手翦手之爪甲也濡煩撋其髮也濯不淨
之汁也巾櫛浴衣亦并棄之其坎
君設大盤造冰焉大夫設夷盤造冰焉士併瓦盤無冰
設牀襢笫有枕含一牀襲一牀遷尸於堂又一牀皆有
枕席君大夫士一也
集說曰造猶納也納冰於大盤中也夷盤小於大盤
夷猶尸也併並也瓦盤小故併設之無冰盛水也冰
在下設牀於上襢單也去席而袒露笫簀尸在其上
使寒氣得通免腐壞也禮自仲春之後造冰設牀秋
涼而止含襲遷尸三節各自有牀坡案此節本在
始死遷尸之上註云此事皆沐浴之後宜承濡濯棄
於坎下
君之喪子大夫公子衆士皆三日不食子大夫公子衆
士食粥納財朝一溢米莫一溢米食之無算士疏食水
飲食之無算夫人世婦諸妻皆疏食水飲食之無算
註曰納財謂食榖也二十兩曰溢於粟米之法一溢
為米一升二十四分升之一諸妻御妾也同言無算
則是皆一溢米或粥或飯疏曰納財者言每日納
用之米食之無算者言居喪困病不能頓食隨須則
食
大夫之喪主人室老子姓皆食粥衆士疏食水飲妻妾
疏食水飲士亦如之
集說曰室老家臣之長子姓孫也衆士室老之下也
士亦如之謂士之喪亦子食粥妻妾疏食水飲也
既葬主人疏食水飲不食菜果婦人亦如之君大夫士
一也練而食菜果祥而食肉食粥於盛不盥食於篹者
盥食菜以醯醬始食肉者先食乾肉始飲酒者先飲醴
酒
集說曰果瓜桃之屬盛杯圩之器也篹竹筥也杯圩
盛粥歠之以口故不用盥手飯在篹須手取而食之
故當盥手也
期之喪三不食食疏食水飲不食菜果三月既葬食肉
飲酒期終喪不食肉不飲酒父在為母為妻九月之喪
食飲猶期之喪也食肉飲酒不與人樂之
疏曰期喪三不食謂大夫士旁期之喪正服則二日
不食故間傳云齊衰二日不食集說曰不與人樂
之言不以酒肉與人共食為歡樂也
五月三月之喪壹不食再不食可也比葬食肉飲酒不
與人樂之叔母世母故主宗子食肉飲酒
集說曰一不食三月之喪也再不食五月之喪也并
言之者容殤降之緦麻再不食義服小功壹不食故
主舊君也大夫本稱主
不能食粥羹之以菜可也
註曰謂性不能者可食飯菜羹
有疾食肉飲酒可也五十不成喪七十惟衰麻在身
集說曰不成喪謂不備居喪之禮節也
既葬若君食之則食之大夫父之友食之則食之矣不
辟梁肉若有酒醴則辭
集說曰君食之食臣也大夫食之食士也父友父同
志者此並是尊者食卑者故雖粱肉不避酒醴見顔
色故當辭
小斂於戶内大斂於阼君以簟席大夫以蒲席士以葦
席
註曰簟席細葦席也三者下皆有莞
小斂布絞縮者一横者三君錦衾大夫縞衾士緇衾皆
一衣十有九稱君陳衣於序東大夫士陳衣於房中皆
西領北上絞紟不在列
集說曰此明小斂之衣衾絞既斂所用以束尸使堅
實者從者在横者之上從者一幅横者三幅每幅之
末析為三片以便結束皆一者君大夫士皆一衾衣
在絞之上天數終於九地數終於十故十有九稱也
士喪禮小斂陳衣於房中南領西上與大夫異今此
同盖亦天子之士也紟單被也不在列不在十九稱
之數也小斂未有紟因絞不在列而言紟也
大斂布絞縮者三横者五布紟二衾君大夫士一也君
陳衣於庭百稱北領西上大夫陳衣於序東五十稱西
領南上士陳衣於序東三十稱西領南上絞紟如朝服
絞一幅為三不辟紟五幅無紞
集說曰此明大斂之事縮者三謂一幅直用裂其兩
頭為三片也横者五謂以布二幅分裂作六片而用
五片横於直者之下也紟一說在絞下用以舉尸一
說在絞上未知孰是二衾者小斂一衾大斂又加一
衾也士喪禮云衾二者始死斂衾今又復制如朝服
其布如朝服十五升也絞一幅為三不辟者一幅兩
頭分為三段而中不擘裂也紟五幅用以舉尸者無
紞謂被頭不用組類綴邊為識别也士喪禮大斂亦
陳衣於房中南領西上與大夫異今此又同亦盖天
子之士
小斂之衣祭服不倒君無禭大夫士畢主人之祭服親
戚之衣受之不以即陳小斂君大夫士皆用複衣複衾
大斂君大夫士祭服無算君褶衣褶衾大夫士猶小斂
也
集說曰小斂十九稱不悉著於身但用裹尸要取其
方故有領在下者惟祭服尊故必領在上也君無禭
謂悉用已衣不用他人襚送者大夫士盡用已衣然
後用襚言祭服舉尊美者言之也親戚所襚之衣雖
受之而不以陳列複衣複衾衣衾之有綿纊者祭服
無算隨所有皆用無限數也謂衣褶衾衣衾之裌者
君衣尚多故大斂用裌衣衾大夫士猶用小斂之複
衾也用複據主人之衣若襚亦得用裌故士喪禮云
襚以褶是也
袍必有表不禪衣必有裳謂之一稱
集說曰袍衣之有著者乃褻衣也必須有禮服以表
其外不可襌露衣與裳亦不可偏有如此乃成稱也
凡陳衣者實之篋取衣者亦以篋升降者自西階凡陳
衣不詘非列采不入絺綌紵不入
集說曰陳衣者實之篋中取而陳之也取衣收取襚
者所委之衣也不詘舒而不卷也非列采謂間色雜
色也斂尸者當暑亦用袍故絺綌與紵布皆不入也
凡斂者袒遷尸者襲
集說曰執小斂大斂之事者其事煩故必袒以取便
遷尸入柩則其事易矣故不袒
君之喪大胥是斂衆胥佐之大夫之喪大胥侍之衆胥
是斂士之喪胥為侍士是斂
註曰胥樂官也不掌喪事胥當為祝字之誤也侍猶
臨也大祝之職大喪贊斂喪祝卿大夫之喪掌斂士
喪禮商祝主斂
小斂大斂祭服不倒皆左衽結絞不紐
疏曰衽衣襟也生向右左手解抽帶便也死則襟向
左示不復解也結絞不紐者生時帶並為屈紐使易
抽解死時無復解義故絞束畢結之不為紐也
斂者既斂必哭士與其執事則斂斂焉則為之壹不食
凡斂者六人
疏曰必哭者以其與亡者或臣舊或有恩今手為執
事專心則增感故哭也與執事謂平生曾與亡者共
執事則不褻惡之故使斂也此句釋前士是斂義
君錦冒黼殺綴旁七大夫玄冒黼殺綴旁五士緇冒頳
殺綴旁三凡冒質長與手齊殺三尺自小斂以往用夷
衾夷衾質殺之裁猶冒也
集說曰冒者韜尸之二囊上曰質下曰殺先以殺韜
足而上後以質韜首而下君質用錦殺畫黼文故云
錦冒黼殺也其制縫合一頭又縫連一邊餘一邊不
縫兩囊皆然綴旁七者不縫之邊上下安七帶綴以
結之也上之質從頭而下其長與手齊殺則自下而
上其長三尺也小斂有此冒故不用衾小斂以後則
用夷衾覆之夷尸也裁猶製也夷衾亦上齊手下三
尺所用繒色及長短制度如冒之質殺但不復為囊
及旁綴也其夷衾至大斂時所用無文當應總入大
斂衣内併斂之也
君將大斂子弁絰即位於序端卿大夫即位於堂廉楹
西北面東上父兄堂下北面夫人命婦尸西東面外宗
房中南面小臣鋪席商祝鋪絞紟衾衣士盥於盤上士
舉遷尸於斂上卒斂宰告子馮之踊夫人東面亦如之
集說曰弁絰素弁上加環絰未成服故也此雖以大
斂為文其小斂時子亦弁絰序謂東序端序之南頭
也堂廉堂基南畔廉稜之上也楹南近堂廉者楹西
東楹之西也父兄堂下北面謂諸父諸兄之不仕者
以賤故在堂下外宗見雜記下房東房也小臣鋪席
絞紟衾鋪於席上士商祝之屬也斂上即斂處也卒
斂宰告太宰告孝子以斂畢也馮之踊者馮尸而起
踊也
大夫之喪將大斂既鋪絞紟衾衣君至主人迎先入門
右巫止於門外君釋菜祝先入升堂君即位於序端卿
大夫即位於堂廉楹西北面東上主人房外南面主婦
尸西東面遷尸卒斂宰告主人降北面於堂下君撫之
主人拜稽顙君降升主人馮之命主婦馮之
集說曰巫止者君行必與巫巫主辟凶邪也釋菜禮
門神也祝升堂升自阼階也君隨祝升即位於序端
阼階上之東是適子臨斂處也君升則主人亦升立
君之北東房外南面大夫之子尊得升視斂也君撫
之撫尸也主人拜稽顙禮君之恩也升主人馮之君
使主人升堂馮尸也命亦君命之
士之喪將大斂君不在其餘禮猶大夫也
註曰其餘謂卿大夫及主婦之位疏曰其餘禮猶
大夫者謂鋪衣列位男女之儀事悉如大夫
鋪絞紟踊鋪衾踊鋪衣踊遷尸踊斂衣踊斂衾踊斂絞
紟踊
集說曰此明孝子貴賤踊節也動尸舉柩哭踊無數
不在此節
君撫大夫撫内命婦大夫撫室老撫姪娣
集說曰撫以手案之也内命婦君之世婦也大夫内
命婦皆貴故君自撫之以下則不撫也室老貴臣姪
娣貴妾故大夫撫之也古者諸侯一娶九女二國各
以女媵之為娣姪以從大夫内子亦有姪娣姪者兄
之子娣女弟也娣尊姪卑士昏禮雖無娣媵先言姪
若無娣猶先媵士有娣媵則大夫有可知矣
君大夫馮父母妻長子不馮庶子士馮父母妻長子庶
子庶子有子則父母不馮其尸凡馮尸者父母先妻子
後
疏曰君大夫之庶子雖無子並不得馮集說曰父
母先妻子後謂尸之父母妻子也尊者先馮卑者後
馮
君於臣撫之父母於子執之子於父母馮之婦於舅姑
奉之舅姑於婦撫之妻於夫拘之夫於妻於昆弟執之
馮尸不當君所凡馮尸興必踊
集說曰撫之者當尸之心胸處撫按之也執之者執
持其衣馮之者謂服膺心上奉之者捧持其衣拘之
者微牽引其衣皆於心胸之處不當君所者假令君
已撫心則餘人馮者必少避之不敢當君所撫之處
也馮尸之際哀情切極故起必為踊以泄哀也
父母之喪居倚廬不塗寢苫枕凷非喪事不言君為廬
宫之大夫士襢之
疏曰倚廬者於中門外東牆下倚木為廬也不塗者
但以草夾障不以泥塗餙之也寢苫卧於苫也枕凷
枕土凷也為廬宫之者廬外以帷障之如宫牆也襢
袒也其廬袒露不以帷障之也
既葬柱楣塗廬不於顯者君大夫士皆宫之
集說曰柱梋者先時倚木於牆以為廬葬後哀殺稍
舉起其木拄之於楣以納日光略寬容也又於内用
泥以塗之而免風寒不於顯者不塗廬外顯處也皆
宫之不襢也
凡非適子者自未葬以於隠者為廬
疏曰既非喪主故於東南角隠映處為廬經雖云未
葬其實葬竟亦然也
既葬與人立君言王事不言國事大夫士言公事不言
家事君既葬王政入於國既卒哭而服王事大夫士既
葬公政入於家既卒哭弁絰帶金革之事無辟也
集說曰不言國事家事禮之經也既葬政入以下禮
之權也弁絰帶謂素弁加環絰而帶則仍是要絰也
大夫士弁絰則國君亦弁絰也君言服王事則此亦
服國事也
既練居堊室不與人居君謀國政大夫士謀家事既祥
黝堊祥而外無哭者禫而内無哭者樂作矣故也
集說曰堊室在中門外練後服漸輕可以謀國政謀
家事也祥大祥也黝治堊室之地令黑堊塗堊室之
壁令白皆稍致其飾也外中門外即堊室中也練後
三日一哭於次次謂堊室至大祥則不復於外若有
弔者則入即位哭是外無哭者禫則門内亦不復哭
内中門内禫已縣八音於庭故門内不哭也
禫而從御吉祭而復寢
集說曰從御謂御婦人吉四時之常祭也禫祭後值
吉祭同月則吉祭畢而復寢若禫祭不值當吉祭之
月則踰月而吉祭乃復寢也案間傳既祥復寢與此
不同者彼謂不復宿中門外復於殯宫之寢此吉祭
後不復宿殯宫復於平常之寢文雖同義别
期居廬終喪不御於内者父在為母為妻齊衰期者大
功布衰九月者皆三月不御於内婦人不居廬不寝苫
喪父母既練而歸期九月者既葬而歸
集說曰喪父母謂婦人有父母之喪也既練而歸練
後乃歸夫家也女子出嫁為祖父母及為父後之兄
弟皆期服九月者謂本是期服而降在大功者此皆
哀殺故葬後即歸也
公之喪大夫俟練士卒哭而歸
集說曰雜記曰大夫次於公館以終喪士練而歸言
大夫士為國君喪之禮也此言公者家臣稱有地之
大夫為公也有地大夫之喪其大夫與士治其采地
者皆來奔喪大夫則俟小祥而反其所治士則待卒
哭而反其所治也
大夫士父母之喪既練而歸朔月忌日則歸哭於宗室
諸父兄弟之喪既卒哭而歸
集說曰命士以上父子皆異宫庶子為大夫士而遭
父母之喪殯宫在適子家既練各歸其宫至月朔與
死之日則往哭於宗子之家謂殯宫也諸父兄弟期
服輕故卒哭即歸也此弟謂適弟則庶兄為之次至
卒哭乃歸下云兄不次於弟謂庶弟也
父不次於子兄不次於弟
疏曰喪卑故尊者不居其殯宫之次也
君於大夫世婦大斂焉為之賜則小斂焉於外命婦既
加盖而君至於士既殯而往為之賜大斂焉
集說曰君於大夫及内命婦之喪而視其大斂常禮
也若為之加恩賜則視其小斂也外命婦乃臣之妻
其恩輕故君待其大斂入棺加盖之後而後至也士
雖卑亦宜有恩賜者故亦視其大斂
夫人於世婦大斂焉為之賜小斂焉於諸妻為之賜大
斂焉於大夫外命婦既殯而往
疏曰諸妻姪娣及同姓女也同士禮故賜大斂若夫
人姪娣尊同世婦當賜小斂已上言君夫人視之皆
有常禮而為之賜則加禮也
大夫士既殯而君往焉使人戒之主人具殷奠之禮俟
於門外見馬首先入門右巫止於門外祝代之先君釋
菜於門内祝先升自阼階負墉南面君即位於阼小臣
二人執戈立於前二人立於後擯者進主人拜稽顙君
稱言視祝而踊主人踊
集說曰大夫士之喪君或以他故不及斂者則殯後
亦往先使告戒主人使知之主人具盛饌之奠身自
出候於門外見君車前之馬首入立於門東北面巫
本在君之前今巫止不入祝乃代巫先君而入君釋
菜以禮門神之時祝先由東階以升負墉南面者在
房戶之東背壁而向南也小臣執戈先後君君升而
夾階北面立擯贊主人禮者始在門東北面君既升
則進前告孝子行禮也主人拜稽顙者以君之臨喪
故於庭中北面拜而稽顙也君稱言者君舉其所來
之言謂弔辭也祝相君之禮稱言畢而祝踊故君視
祝而踊君踊畢主人乃踊也
大夫則奠可也士則出俟於門外命之反奠乃反奠卒
奠主人先俟於門外君退主人送於門外拜稽顙
集說曰若君所臨是大夫喪則踊畢即釋此殷奠於
殯可也若是士喪則主人卑不敢留君待奠故先出
俟於門謂君將去也君使人命其反而奠乃反奠奠
畢主人又先俟於門外君去即拜以送也奠畢出俟大
夫與士皆然
君於大夫疾三間之在殯三往焉士疾一問之在殯一
往焉君弔則復殯服
集說曰殯後主人已成服而君始來弔主人則還著
殯時未成服之服盖苴絰免布深衣也不散帶故小
記云君弔雖不當免時也主人必免不散麻一則不
敢謂君之弔後時又且以君來故新其禮也
夫人弔於大夫士主人出迎於門外見馬首先入門右
夫人入升堂即位主婦降自西階拜稽顙於下夫人視
世子而踊奠如君至之禮夫人退主婦送於門内拜稽
顙主人送於大門之外不拜
集說曰夫人弔則主婦為喪主故主婦之待夫人猶
主人之待君也世子夫人之世子也夫人來弔則世
子在前道引其禮位如祝從君故夫人視世子而踊
也主人送而不拜者喪無二主主婦已拜主人不當
拜也
大夫君不迎於門外入即位於堂下主人北面衆主人
南面婦人即位於房中若有君命命夫命婦之命四鄰
賓客其君後主人而拜
集說曰大夫之臣亦以大夫為君故曰大夫君也言
此大夫君之弔其臣喪也主人不迎於門外此君入
而即堂下之位位在阼階下西向主人在其位之南
而北面也婦人位在堂其君既來故並為位于東房
中也然此言婦人即位房中非止大夫之君亦總正
君來禮如此也不言大夫君之妻來者當同夫人禮
也又前君臨大斂云主婦尸西不言辟者大斂哀深
故不辟君今既殯後哀殺故辟也亦與前互也此大
夫君來弔之時若有本國之君命或有國中大夫及
命婦之命或鄰國卿大夫遣使來弔者此大夫君必
代主人拜命及拜賓以喪用尊者主其禮故也然此
君終不敢如國君專代為主必以主人在已後待此
君拜竟主人復拜也
君弔見尸柩而后踊
註曰塗之後雖往不踊也疏曰案前文既殯君往
視祝而踊殯後有踊者皇氏云雖殯未塗則得踊故
註塗之後雖往不踊
大夫士若君不戒而往不具殷奠君退必奠
集說曰以君之來告於死者且以為榮也
君大棺八寸屬六寸椑四寸上大夫大棺八寸屬六寸
下大夫大棺六寸屬四寸士棺六寸
註曰大棺棺之在表者也檀弓天子之棺四重水兕
革棺被之其厚三寸杝棺一梓棺二四者皆周此以
内說而出也然則大棺及屬用梓椑用杝以是差之
上公革棺不被三重也諸侯無革棺再重也大夫無
椑一重也士無屬不重也庶人之棺四寸上大夫謂
列國之卿也趙簡子云不設屬椑時僭也
君裏棺用朱綠用雜金鐕大夫裏棺用玄綠用牛骨鐕
士不綠
疏曰裏棺謂以繒貼棺裏也朱繒貼四方綠繒貼四
角鐕釘也用金釘以琢朱綠著棺也大夫四面玄四
角綠士不綠者悉用玄也亦用大夫牛骨鐕
君盖用漆三衽三束大夫盖用漆二衽二束士盖不用
漆二衽二束
集說曰盖棺之盖板也用漆謂以漆塗其合縫用衽
處也衽束並說見檀弓
君大夫鬊爪實于綠中士埋之
集說曰鬊亂髮也爪手足之爪甲也生時積而不棄
今死為小囊盛之而實于棺内之四隅故讀綠為角
四角之處也士則以物盛而埋之耳
君殯用輴欑至於上畢塗屋大夫殯以幬欑至於西序
塗不暨於棺士殯見衽塗上帷之
疏曰凡殯之禮天子先置龍輴於客位殯處乃從阼
階舉棺於輴中輴外以木菆輴之四邊木高於棺乃
從上加綃黼於棺上然後以木題凑題頭也凑向也
謂以木頭相凑向内也象椁上之四注以覆之如屋
形以泥塗之於屋之上又加席三重於殯上其諸侯
則居棺以輴不畫龍加棺以布幕不題凑象椁雖不
象椁亦中央高似屋形但不為四注故亦云畢塗屋
也君諸侯也集說曰大夫之殯不用輴其棺一面
貼西序之壁而欑其三面上不為屋形但以棺衣覆
之幬覆也故言大夫殯以幬欑至於西序也塗不暨
於棺者天子諸侯之欑木廣而去棺遠大夫欑狹而
去棺近所塗者僅僅不及於棺而已士殯掘肂以容
棺肂即坎也棺在肂中不没其盖縫用衽處猶在外
而可見其衽以上亦用木覆而塗之帷幛也貴賤皆
有帷故惟朝夕之哭乃褰舉其帷耳所以帷者鬼神
尚幽闇故也
熬君四種八筐大夫三種六筐士二種四筐加魚腊焉
集說曰熬以火煼榖令熟也熟則香置之棺旁使蚍
蜉聞香而來食免侵尸也四種黍稷稻粱也每種二
筐三種黍稷粱二種黍稷也加魚與腊筐同異未聞
石梁王氏曰棺旁用熬榖加魚腊不可從
飾棺君龍帷三池
疏曰君諸侯也帷柳車邊障以白布為之王侯皆畫
為龍故曰君龍帷也池者織竹為籠衣以青布挂於
柳上荒邊爪端象宫室承霤天子四注屋四面承霤
柳亦四池諸侯屋亦四注而柳降一池闕後故三池
也
振容
疏曰振容者振動容飾也以青黃之繒長丈餘如幡
畫為雉懸於池下為容飾車行則幡動故曰振容也
黼荒火三列黻三列
疏曰荒蒙也柳車上覆謂鼈甲也緣荒邊為白黑斧
文故云黼荒於黼文之上荒中央又畫為火三行故
云火三列又畫兩已相背為三行故云黻三列
素錦褚加偽荒
疏曰素錦白錦也褚屋也荒下用白錦為屋象宫室
也加帷荒者帷是邊牆荒是上盖褚覆竟而加帷荒
於褚外也
纁紐六
疏曰上蓋與邊牆相離故又以纁帛為紐連之兩旁各
三凡六也
齊五采五貝
疏曰齊者臍之義以當中而言謂鼈甲上當中形圓
如車之盖高三尺徑二尺餘以五采繒衣之列行相
次五貝者又連貝為五行交絡齊上也
黼翣二黻翣二畫翣二皆戴圭
疏曰翣形似扇木為之在路則障車入椁則障柩二
畫黼二畫黻二畫雲氣六翣之兩角皆戴圭玉也
魚躍拂池
疏曰以銅魚懸於池之下車行則魚跳躍上拂於池
魚在振容間也
君纁戴六
疏曰戴猶值也用纁帛繫棺紐著柳骨棺之横束有
三每一束兩邊各屈皮為紐三束則六鈕今穿纁戴
於紐以繋柳骨故有六戴也
纁披六
疏曰亦用絳帛為之以一頭繋所連柳纁戴之中而
出一頭於帷外人牽之每戴繋之故亦有六也謂之
披者若牽車登高則引前以防軒車適下則引後以
防翻車欹左則引右欹右則引左使不傾覆也
大夫畫帷二池不振容畫荒火三列黻三列素錦褚纁
紐二玄紐二齊三采三貝黻翣二畫翣二皆戴綏魚躍
拂池大夫戴前纁後玄披亦如之
集說曰畫帷畫為雲氣也二池一云兩邊各一一云
前後各一畫荒亦畫為雲氣也齊三采絳黃黑也皆
戴綏者不用圭用五采羽作蕤綴翣之兩角也披亦
如之謂色及數悉與戴同也
士布帷布荒一池揄絞纁紐二緇紐二齊三采一貝畫
翣二皆戴綏士戴前纁後緇二披用纁
集說曰布帷布荒皆白布不畫也一池在前揄摇翟
也雉類青質五色絞青黃之繒也畫翟於絞繒在池
上而池下無振容戴當棺束每束各在兩邊前頭二
戴用纁後二用緇二披用纁者據一邊前後各一披
故云二披若通兩邊言之亦四披也
君葬用輴四綍二碑御棺用羽葆大夫葬用輴二綍二
碑御棺用茅士葬用國車二綍無碑比出宫御棺用功
布
註曰大夫廢輴此言輴非也輴皆當為載以輇車之
輇聲之誤也輇字或作團是以文誤為國輇車柩車
也在棺曰綍行道曰引至壙將窆又曰綍而設碑是
以連言之碑桓楹也御棺居前為節度也士言比出
宫用功布則出宫而止至壙無矣疏曰君葬用輴
大夫葬用輴此二輴皆當為載以輇車之輇輇則蜃
車也在路載柩尊卑同用蜃車故知經云輴者非也
羽葆以鳥羽注於柄末如盖士無碑者手懸下之功
布大功布也
凡封用綍去碑負引君封以衡大夫士以咸君命毋譁
以鼓封大夫命毋哭士哭者相止也
疏曰下棺時將綍一頭繫棺緘又將一頭繞碑間鹿
盧所引之人在碑外背碑而立負引者漸漸應鼓聲
而下故云用綍去碑負引也以衡謂下棺時别以大
木為衡貫穿棺束之緘平持而下傋傾頓也以咸者
以綍直繫棺束之緘而下也命毋譁戒止其喧譁也
以鼓封擊鼓為負引者縱捨之節也命毋哭戒止哭
聲也士則衆哭者自相止而已集說曰三封字皆讀
為窆謂下棺也
君松椁大夫柏椁士雜木椁
集說曰天子柏椁故諸侯以松盧云以松黃腸為椁
庾云黃腸松心也大夫同於天子者卑遠不嫌僭也
棺椁之間君容柷大夫容壺士容甒
集說曰柷樂器形如桶壺漏水之器一說壺甒皆盛
酒之器此言闊狹之度古者棺外椁内皆有藏器也
君裏椁虞筐大夫不裏椁士不虞筐
疏曰盧氏雖有解釋鄭云未聞今不錄
禮記述註卷十九
