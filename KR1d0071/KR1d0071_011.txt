禮記述註卷十一
安溪李光坡撰
郊特牲第十一
陸氏曰郊者祭天之名用一牛故曰特牲坡
謂此篇雖多記祭事中如旅幣庭燎覲禮之類
亦博異聞不專於祭雖以類相從亦各自成一
節非如禮器上下文意一貫則冠婚二叚廣記
及之非關大義
郊特牲而社稷大牢天子適諸侯諸侯膳用犢諸侯適
天子天子賜之禮大牢貴誠之義也故天子牲孕弗食
也祭帝弗用也
集說曰禮有以少為貴者故此二者皆貴特牲而賤
大牢也犢未有牝牡之情故云貴其誠慤朱子曰
萬物本乎天人本乎祖故以所出之祖配天地周之
后稷生於姜嫄以上更推不去文武之功起於后稷
故配天須以后稷嚴父莫大於配天宗祀文王於明
堂以配上帝上帝即天也聚天之神而言之則謂之
上帝又曰古時天地定是不合祭日月山川百神亦
無合共一時祭享之禮
大路繁纓一就先路三就次路五就郊血大饗腥三獻
爓一獻孰至敬不饗味而貴氣臭也
註曰禮器言次路七就與此乖字之誤也疏曰周
禮郊燔柴為始宗廟祼為始社稷血為始小祀疈辜
為始此云郊血至孰者謂正祭之時薦於尸坐之前
也集說曰臭亦氣也餘並見前篇
諸侯為賓灌用鬱鬯灌用臭也大饗尚腵脩而已矣
集說曰諸侯來朝以客禮待之是為賓也在廟中行
三享畢然後天子以鬱鬯之酒灌之諸侯相朝亦然
明貴氣臭之義也周禮作祼字上公再祼而酢侯伯
一祼而酢子男一祼不酢祼則使宗伯酌圭瓚而祼
之酢則賓酢主也此大饗謂王饗諸侯也脯加薑桂
曰腵脩行饗之時雖設大牢之饌而必先設腵脩於
筵前然後設餘饌故云尚腵脩也此明不享味之義
大饗君三重席而酢焉三獻之介君專席而酢焉此降
尊以就卑也
疏曰案燕禮無賓酢公禮至說屨升坐後賓媵觚於
公公受賓爵飲以賜下此云受酢蓋謂此也或可燕
已臣子賓不酢公若與隣國賓燕以介為賓賓得酢
公也集說曰此大饗是諸侯相朝主君饗客之禮
諸侯之席三重今两君相敵故席三重之席而受客
之酢爵也若諸侯遣鄉來聘鄉禮當三獻其上介則
是大夫故謂之三獻之介主君饗燕之以介為賓賓
為尊敬大夫席雖再重今為介降一等止合專席君
席雖三重今徹去两重就單席受此介之酢爵是降
國君之尊以就大夫之卑也
饗禘有樂而食嘗無樂隂陽之義也凡飲飬陽氣也凡
食飬隂氣也故春禘而秋嘗春饗孤子秋食耆老其義
一也而食當無樂飲飬陽氣也故有樂食飬隂氣也故
無聲凡聲陽也
註曰此禘當為禴字之誤也王制曰春禴夏禘疏
曰饗謂春饗孤子禘春祭宗廟也食謂秋食耆老嘗
秋祭宗廟也飲饗清虚飬陽氣食是體質養隂氣皇
氏云春是生飬之時故享孤子取長飬之義秋是成
孰之時故食耆老取老成之義熊氏云春享孤子亦
享耆老食耆老亦食孤子此夏殷禮秋嘗無樂若周
則四時祭皆有樂故祭統云内祭則大嘗禘升歌清
廟下管象是嘗有樂也
鼎爼竒而籩豆偶隂陽之義也籩豆之實水土之品也
不敢用䙝味而貴多品所以交於旦明之義也
註曰旦當為神篆字之誤也疏曰鼎爼盛牲體牲
動物屬陽故其數竒籩豆實兼有植物植物屬隂故
其數偶集說曰自一鼎至九鼎皆竒數其十鼎者
陪鼎三則正鼎亦七也十二鼎者陪鼎三則正鼎亦
九也正鼎鼎列一爼故云鼎爼竒也籩豆偶者據周
禮掌客及前篇所舉皆是偶數
賓入大門而奏肆夏示易以敬也
疏曰案燕禮賓及庭奏肆夏是己之臣子此入大門
即奏肆夏者謂朝聘之賓行朝聘既畢燕享之時燕
則大門是寢門享則大門是廟門也示易以敬者示
主人和易嚴敬於賓也
卒爵而樂闋孔子屢歎之
疏曰此卒爵兼賓及主君也燕禮主人受酢不作樂
若享時主君親獻賓賓親酢主君賓主俱作樂也孔
子屢歎之者善其和易恭敬之義
奠酬而工升歌發德也歌者在上匏竹在下貴人聲也
疏曰大射禮獻鄉之後大夫媵觶於公所謂酬也公
奠置此酬未舉於時工升歌也或可享時主君親酬
賓賓奠酬薦東於時即工升歌也發德發明賓主之
德也匏笙也竹篪笛也
樂由陽來者也禮由隂作者也隂陽和而萬物得
疏曰此因上有賓主禮樂之事遂說禮樂之義陽天
也天氣化樂以氣為化是樂由陽來也氣化謂五聲
八音也隂地也地以形生禮以形為教是禮由隂作
也形教謂尊卑大小拜伏之事
旅幣無方所以别土地之宜而節遠邇之期也龜為前
列先知也以鐘次之以和居參之也虎豹之皮示服猛
也束帛加璧往德也
註曰鐘金也獻金為作器鐘其大者疏曰此一節
明朝聘貨賄庭實之物旅衆也衆國貢獻非止一方
故云無方宜者五方各殊所出有異期者六服有遠
近所貢之屬各有期也前龜後皮帛以金參厠其中
故云以和居參之也玉以比德享用束帛帛上加璧
是表往歸於德也謂主君有德而往歸之
庭燎之百由齊桓公始也
疏曰此以下至由三桓始也總論朝聘失禮及諸侯
大夫奢僭強盛之事集說曰庭燎者庭中設炬火
以照來朝之臣夜入者大戴禮言天子百燎上公五
十侯伯子男三十今侯國皆供百燎自桓公始之
大夫之奏肆夏也由趙文子始也
集說曰大射禮公升即席奏肆夏燕禮賓及庭奏肆
夏是諸侯之禮今文子亦奏之僭矣此謂納賓樂也
朝覲大夫之私覿非禮也大夫執圭而使所以申信也
不敢私覿所以致敬也而庭實私覿何為乎諸侯之庭
為人臣者無外交不敢貳君也
集說曰朝覲之禮國君親往而大夫從則大夫不當
又以已物而私覿主君故曰非禮也若大夫執其君
之命圭而專使則當行私覿之禮以申己之信故從
君朝覲而不敢私覿是致敬己君也今從君以來而
施設庭實以為私覿大夫何可為此於諸侯之庭乎
譏其與君無别也人臣無外交不敢貳心於他君所
以從君而行則不敢私覿也
大夫而饗君非禮也大夫強而君殺之義也由三桓始
也
疏曰按三桓之前齊公孫無知衛州吁宋長萬皆以
強盛被殺此云由三桓始者據魯而言集說曰大
夫富強而具享禮以享君以臣召君故曰非禮大夫
強横僭逆必亂國家人君殺之是斷以大義也三桓
魯之三家皆桓公之後也先時成季以莊公之命酖
殺僖叔後慶父賊子般又弑閔公於是魯殺慶父故
云由三桓始
天子無客禮莫敢為主焉君適其臣升自阼階不敢有
其室也
疏曰臣不敢有其室臣旣不敢為主明享君非禮結
上文也
覲禮天子不下堂而見諸侯下堂而見諸侯天子之失
禮也由夷王以下
疏曰覲禮天子負斧依南面侯氏執玉入是不下堂
見諸侯也若春朝夏宗則以客禮待諸侯以車出迎
熊氏云春夏受三享之時乃有迎法義或然也夷王
康王之玄孫之子
諸侯之宫縣而祭以白牡擊玉磬朱干設錫冕而舞大
武乘大路諸侯之僭禮也
註曰言此皆天子之禮也疏曰宫縣四面縣也諸
侯惟合軒縣仐乃有宫縣祭合用時王牲仐用白牡
合擊石磬仐擊玉磬又諸侯得舞大武但不得朱干
設錫冕服而舞合乘時王之車今乃乘殷之大路並
是諸侯僭禮也干盾也錫謂用金琢傅其盾背
臺門而旅樹反坫繡黼丹朱中衣大夫之僭禮也
集說曰此皆諸侯之禮两旁起土為臺臺上架屋而
門當其中故曰臺門旅道也樹屏也立屏當所行之
路以蔽内外為敬天子外屏諸侯内屏大夫以簾士
以帷坫者两君相享設尊两楹間坫在尊南以土為
之獻酢飲畢則反爵於其上故曰反坫繡讀為綃繡
黼者於綃上而刺黼文也丹朱染繒為赤色也繡黼
為中衣之領丹朱為中衣之緣中衣者朝服祭服之
裏衣也制如深衣但袖小長耳冕服是絲衣則中衣
用絹素皮弁服朝服玄端是麻衣則中衣用布也
故天子微諸侯僭大夫強諸侯脅於此相貴以等相覿
以貨相賂以利而天下之禮亂矣諸侯不敢祖天子大
夫不敢祖諸侯而公廟之設於私家非禮也由三桓始
也
集說曰相貴以等謂擅相封爵相覿以貨大夫私相
凟以貨賄不辟君諸侯不敢祖天子而左傳云宋祖
帝乙鄭祖厲王魯襄十二年吳子壽夢卒臨於周廟
禮也魯以周公之故立文王廟耳大夫不敢祖諸侯
而左傳云凡邑有宗廟先君之主曰都記者以禮之
正言之而又有他義者疏說謂天子之子以上德為
諸侯者得祀其所出故魯以周公之故立文王廟公
子得祖先君公孫不得祖諸侯故公子為大夫者亦
得立宗廟於其采地故曰邑有宗廟先君之主也其
王子母弟雖無功德不得出封為諸侯而食采畿内
者亦得立祖王廟於采地故都宗人家宗人掌祖王
之廟也由三桓始謂魯之三家立桓公廟也
天子存二代之後猶尊賢也尊賢不過二代
疏曰古春秋左傳說周家封夏殷二王之後以為上
公封黃帝堯舜之後謂之三恪恪者敬也敬其先聖
而封其後
諸侯不臣寓公故古者寓公不繼世
集說曰諸侯失國而寄寓他國者謂之寓公所寓之
國不敢以之為臣此寓公死則臣其子矣故云寓公
不繼世
君之南鄉答陽之義也臣之北面答君也
註曰答對也
大夫之臣不稽首非尊家臣以辟君也
集說曰諸侯於天子稽首大夫於諸侯亦稽首惟家
臣於大夫不稽首者非尊重家臣也以避國之正君
也盖諸侯與大夫同在一國大夫已稽首於君矣家
臣若又稽首於大夫則似一國而两君矣故云以避
君
大夫有獻弗親君有賜不面拜為君之答己也
集說曰有獻弗親者使人往獻不身即往也不面拜
拜受於使不親見君之面也恐煩君答拜故也
鄉人裼孔子朝服立於阼存室神也
集說曰論語鄉人儺朝服而立於阼階即此事也裼
是強鬼之名鄉人驅逐此鬼孔子恐驚廟室之神故
衣朝服立於廟之東階以存安廟室之神使神依己
而安也禮大夫朝服而祭故用朝服以依神
孔子曰射之以樂也何以聽何以射
集說曰何以聽謂射者何以能不失射之容節而又
能聽樂之音節乎何以射謂何以能聽樂之音節而
使射之容與樂之節相應乎言其難而美之也
孔子曰士使之射不能則辭以疾縣弧之義也
集說曰為士者當習於射以六藝之一也不敢以不
能辭惟可以疾辭蓋生而設弧於門左已有射道但
未能耳今辭以疾而未能則亦與初生之未能相似
故云縣弧之義也
孔子曰三日齊一日用之猶恐不敬二日伐鼓何居
集說曰齊者不聽樂恐散其志慮也今三日之間乃
二日擊鼓其義何所處乎怪之之辭
孔子曰繹之於庫門内祊之於東方朝市之於西方失
之矣
疏曰天子諸侯謂之繹在祭之明日於廟門外西室
及堂而行禮也上大夫曰儐尸與祭同日於廟堂之
上行禮全無室中之事下大夫及士雖有獻尸及賓
等相酬酢行禮於廟之事不謂之儐尸也集說曰
繹祭之明日又祭也繹是堂上接尸祊是於室内求
神皆一時之事繹之禮當於廟門外之西堂仐乃於
庫門内祊當在廟門外西室今乃於廟門外東方朝
市即周禮所謂朝時而市也當於市内近東仐乃於
市内西方此三事皆違於禮故曰失之矣
社祭土而主隂氣也君南鄉於北墉下答隂之義也日
用甲用日之始也
集說曰地秉隂則社乃隂氣之主社之主設於壇上
北面而君來北墻下南面祭之盖社不屋惟立之壇
壝而環之以墻既地道主隂故其主北向而君南面
對之答對也甲為十二干之首
天子大社必受霜露風雨以逹天地之氣也是故喪國
之社屋之不受天陽也亳社北牖使隂明也
註曰大社王為羣姓所立疏曰天子諸侯有二社
為羣姓立者在庫門内之西自為立者在藉田之中
其亡國之社以為廟屏戒或在廟或在庫門内之東
則亳社在東也社皆有稷亡國之社亦有之社祭一
歲有三仲春命民社一也詩云以社以方謂秋祭二
也孟冬大割祠於公社三也社主用石案條牒論稷
壇在社壇西俱北向營並壇其門或曰在社壇北其
用主無文逹通也風雨至則萬物生霜露降則萬物
成故不屋以受風雨霜露霜露風雨至是天地氣通
也亳社殷社殷始都亳白虎通云王者諸侯必有誡
社示有存亡也明為善者得之為惡者失之周立殷
社而屋之塞其三面惟開北牖示絶陽而通隂隂明
則物死也
社所以神地之道也地載萬物天垂象取財於地取法
於天是以尊天而親地也故教民美報焉家主中霤而
國主社示本也
疏曰言立社之祭是神明地道也地載萬物天垂其
象取財於地者財産並在地載為人所取也取法於
天者人知四時早晚皆放日月星辰以為耕作之候
所取法者故尊而祭之所取財者故親而祭之地旣
為民所親故與庶民共祭以教民美報故也卿大夫
之家主祭土神於中霤天子諸侯之國主祭土神於
社示其生飬之本也
唯為社事單出里
集說曰社事祭社之事也二十五家為里單盡也言
當祭社之時一里之人盡出而供給其事盖每家一
人也
唯為社田國人畢作
集說曰為祭社之事而田獵則國中之人皆行無留
家者
唯社丘乘共粢盛所以報本反始也
疏曰皇氏云天子諸侯祭社則用藉田之糓大夫以
下無藉田若祭社則邱乘之民共之集說曰祭社
必有粢盛稷曰明粢在器曰盛此粢盛則使邱乘供
之井田之制九夫為井四井為邑四邑為邱四邱為
乘也報者酬之以禮反者追之以心
季春出火為焚也然後簡其車賦而歴其卒伍而君親
誓社以習軍旅左之右之坐之起之以觀其習變也而
流示之禽而鹽諸利以觀其不犯命也求服其志不貪
其得故以戰則克以祭則受福
疏曰祭社既在仲春此出火為焚當在仲春之月記
者誤也季春火出而用火者謂陶冶之火若田獵之
火則昆蟲蟄後得火田以至仲春也集說曰建辰
之月大火心星昏見南方故出火以焚除草萊焚後
即蒐田簡閱視也賦兵也歴數之也百人為卒五人
為伍誓社誓衆於社也或左或右或坐或作皆是軍
旅之法習變習熟其變動之節也驅逐之際禽獸流
動紛紜衆皆見之故云流示之禽鹽讀為豔豔諸利
謂使之歆豔於利也禽獸雖甚可欲而殺獲取舍皆
有定制犯命者必罰不使之犯命者是求以遏服其
貪利之志人君亦取之有制如大獸公之小禽私之
不踰法而貪下之所得也以戰則克習民於變也祭
則受福獲牲以禮也
天子適四方先柴
註曰所到必先燔柴有事於上帝也書曰歲二月東
廵守至於岱宗柴
郊之祭也迎長日之至也
集說曰至猶到也冬至日短極而漸舒故云迎長日
之至朱子曰以始祖配天須在冬至一陽始生萬
物之始宗祀九月萬物之成父者我所自生帝者生
物之祖故推以為配而祀於明堂此議方正問郊
祀后稷以配天宗祀文王以配上帝帝只是天天只
是帝却分祭何也朱子曰為壇而祭故謂之天祭於
屋下而以神祗祭之故謂之帝
大報天而主日也兆於南郊就陽位也掃地而祭於其
質也器用陶匏以象天地之性也
集說曰郊祭者報天之大事而主於迎長日之至祭
義云配以月故方氏謂天之尊無為可祀之以其道
不可主之以其事故以日為之主焉天秉陽日者衆
陽之宗故就陽位而立郊兆燔柴在壇正祭於地故
云掃地而祭陶匏亦器之質者質乃物性之本然也
於郊故謂之郊牲用騂尚赤也用犢貴誠也郊之用辛
也周之始郊日以至
註曰周衰禮廢儒者見周禮盡在魯因推魯禮以言
周事疏曰王肅用董仲舒劉向之說以此為周郊
上文云郊之祭迎長日之至謂周之郊祭於建子之
月而迎此冬至長日之至也以冬至陽氣新用事故
用辛始郊日以至者對建寅之月又祈穀郊祭此言
始者對建寅為始也又王難鄭云鄭以祭法禘黃帝
及嚳為配圜丘之祀祭法說禘無圜丘之名周官圜
丘不名為禘是禘非圜丘之祭也鄭旣以祭法禘嚳
為圜丘又大傳王者禘其祖之所自出而鄭又施之
郊祭后稷是亂禮之名實也爾雅云禘大祭也繹又
祭也皆祭宗廟之名則禘是五年大祭先祖非圜丘
及郊也又詩后稷配天之頌無帝嚳配圜丘之文知
郊則圜丘圜丘則郊所在言之則謂之郊所祭言之
則謂之圜丘於郊築泰壇象圜丘之形以丘言之本
諸天地之性故祭法云燔柴於泰壇則圜丘也此云
周之始郊日以至周禮云冬至祭天於圜丘知圜丘
與郊是一也如王所據經傳分明坡謂詩皇皇后
帝皇祖后稷享以騂犧是魯郊牲用騂與周郊牲從
玉色異矣穀梁言郊期云我以十二月下辛卜正月
上辛如不從則以正月下辛卜二月上辛如不從則
以二月下辛卜三月上辛是魯郊日用辛與周禮言
冬日至於地上之圜丘異矣成王褒周公殊以殷禮
如牲用白牲是也故魯君乘大路亦用殷車與周王
玉路以祀異矣魯雖侯爵得畫服如上公故魯君被
衮與周王大裘異矣郊特牲所言明是魯郊而又稱
王乃東魯儒生不見王府典籍意以周郊如魯遂以
魯事記周禮如孟子言周室班爵禄乃是殷制可見
矣蓋古者王朝典法不可輕見孔子若非孟僖子資
以車財適周亦無由得禮學之戰國策士每言闚周
室則可案圖籍以爭天下可見其難也作記者見周
用冬日至魯郊用辛不得其謂故以意合之曰郊之
用辛乃始郊辛日適值日至鄭知其誤故分周郊魯
郊又分寅月子月又分圜丘南郊今載王氏迎長日
之至為子月郊即圜丘以補鄭闕而載鄭註言此記
之誤以定周魯之郊庶得其意若徒呼鄭某斥祖緯
外強中乾得無往遺之禽而反為詬乎
卜郊受命於祖廟作龜於禰宫尊祖親考之義也
集說曰告於祖廟而行事則如受命於祖此尊祖之
義作灼也灼龜以卜而於禰宫此親考之義坡謂
疏曰或云祭天用冬至之日或云用冬至之月張融
云祀天神率執事而卜日圜丘旣卜日則不得正用
冬至之日張據周官冡宰分明定解則此卜實兼日
與牲尸不但牲也陳註未是
卜之日王立於澤親聽誓命受教諫之義也
註曰澤澤宫也所以擇賢之宫也既卜必到澤宫擇
可與祭祀者因誓敕之以禮也疏曰告祖作禰是
受教義也又立澤聽誓是受諫義也
獻命庫門之内戒百官也大廟之命戒百姓也
集說曰王自澤宫而還有司獻王所以命百官之事
王乃於庫門内集百官而戒之又於大廟之内戒其
族姓之臣也王自此還齊路寢之室
祭之日王皮弁以聽祭報示民嚴上也喪者不哭不敢
凶服汜埽反道鄉為田燭弗命而民聽上
集說曰祭報報白日時早晚及牲事之備具也未郊
故未服大裘而衣且服日視朝之服也汜埽灑水而
後埽也反道反道路之土反之令新者在上也鄉郊
内六鄉也六鄉之民各於田首設燭照路恐王行事
之早也喪者不哭以下諸事皆不待上令而民自聽
從蓋歲以為常也
祭之日王被衮以象天
註曰象天謂有日月星辰之章也疏曰家語定公
問郊祀孔子對之與此文同皆以為天子郊祀之事
周禮圜丘服大裘此及家語服衮冕
戴冕璪十有二旒則天數也乘素車貴其質也旂十有
二旒龍章而設日月以象天也天垂象聖人則之郊所
以明天道也
註曰天之大數不過十二設日月畫於旂上素車殷
路也魯公之郊用殷禮也疏曰龍為陽氣變化日
月以光照下皆是象天也天垂象三句總結上事
帝牛不吉以為稷牛帝牛必在滌三月稷牛唯具所以
别事天神與人鬼也萬物本乎天人本乎祖此所以配
上帝也郊之祭也大報本反始也
集說曰郊祀后稷以配天故祭上帝者謂之帝牛祭
后稷者謂之稷牛滌者牢中清除之所也此二牛皆
在滌中為猶用也若至期卜牲不吉或有死傷即用
稷牛為帝牛而别選稷牛也非在滌三月者不可為
帝牛故以稷牛代之稷乃人鬼其牛但得其用足矣
故云稷牛唯具物本乎天人本乎祖註云言俱本可
以配疏云謝其恩謂之報歸其初謂之反此文天神
尊故加大字
天子大蜡八伊耆氏始為蜡蜡也者索也歲十二月合
聚萬物而索饗之也
疏曰萬物非所饗但饗其萬物之神集說曰蜡祭
八神先嗇一司嗇二農三郵表畷四貓虎五坊六水
庸七昆蟲八伊耆氏堯也索求索也歲十二月周之
正數謂建亥之月也饗者祭其神也萬物有功加於
民者神使為之也祭之以報焉
蜡之祭也主先嗇而祭司嗇也祭百種以報嗇也
註曰先嗇若神農者司嗇后稷是也疏曰以先嗇
為主而司嗇從祭也百種則農及郵表畷禽獸等所
以祭之者報其助嗇之功使盡享焉
饗農及郵表畷禽獸仁之至義之盡也
集說曰農古之田畯有功於民者郵者郵亭之舍也
標表田畔相連畷處造為郵舍田畯居之以督耕者
故謂之郵表畷禽獸貓虎之屬也
古之君子使之必報之迎貓為其食田鼠也迎虎為其
食田豕也迎而祭之也祭坊與水庸事也
集說曰田鼠田豕皆能害稼故食之者為有功迎者
迎其神也坊隄也以蓄水亦以障水庸溝也以受水
亦以洩水皆農事之備故曰事也眉山蘇氏以為迎
貓則為貓之尸迎虎則為虎之尸近於倡優所為是
以子貢言一國之人皆若狂也
曰土反其宅水歸其壑昆蟲毋作草木歸其澤
註曰此蜡祝辭也若辭同則祭同處可知矣壑猶坑
也昆蟲暑生寒死螟螽之屬為害者也疏曰土即
坊也歸其宅則得不崩水即水庸歸其壑則不氾濫
草苔稗木榛梗之屬歸生藪澤之中不得生於良田
害嘉糓也陳辭有水土昆蟲草木者以其無知故特
有辭也先嗇之屬有知故不假辭也據此祭草木有
辭則草木當有神八蜡不數之者以草木徧地皆是
不如坊與水庸之屬各指一物故不數
皮弁素服而祭素服以送終也葛帶榛杖喪殺也蜡之
祭仁之至義之盡也
集說曰物之助成歲功者至此而老老則終矣故皮
弁素服葛帶榛杖以送之喪禮之殺也此為義之盡
祭報其功則仁之至也周禮籥章云國祭蜡則龡豳
頌擊土鼓以息老物
黃衣黃冠而祭息田夫也野夫黃冠黃冠草服也
註曰祭謂既蜡臘先祖五祀也於是勞農以休息之
論語云黃衣狐裘言祭以息民物象其時物之色季
秋而草木黃落疏曰上云蜡此云祭故知蜡畢而
臘對文蜡臘有别總其俱名蜡也
大羅氏天子之掌鳥獸者也諸侯貢屬焉草笠而至尊
野服也
註曰諸侯於蜡使使者戴草笠貢鳥獸也疏曰周
禮羅氏掌羅烏鳥蜡則作羅襦
羅氏致鹿與女而詔客告也以戒諸侯曰好田好女者
亡其國
集說曰鹿者田獵所獲女則所俘於亡國者客貢使
也使者將返羅氏以鹿與女示使者以王命詔之使
歸告其君而以王言戒之曰好田獵好女色者必亡
其國
天子樹瓜華不歛藏之種也
註曰華果蓏也又詔以天子樹瓜蓏而已戒諸侯以
蓄藏藴財利也集說曰天子所種者瓜華供一時
之用而已不是收歛久藏之種也若可收歛久藏之
物則不樹之惡與民爭利也此亦令使者歸告戒其
君之事
八蜡以記四方四方年不順成八蜡不通以謹民財也
順成之方其蜡乃通以移民也旣蜡而收民息已故旣
蜡君子不興功
註曰移之言羡也收謂收歛積聚也息民與蜡異則
黃衣黃冠而祭為臘必矣䟽曰記四方者因蜡祭
而記四方之國有豐凶也四方之内年糓不得和順
成熟則當方八蜡之神不得與諸方通祭所以使民
謹慎財物也移之言羡者以蜡祭豐饒皆醉飽酒食
使民歆羡也上文雖云黃衣黃冠而祭不云臘之與
蜡似為一此文先云蜡後息民是息民為臘與蜡異
也是以云為臘必矣故月令臘在祈天宗之下但不
知臘與蜡相去幾日惟隋禮及今禮皆蜡之後日不
興功謂不興農功
恒豆之菹水草之和氣也其醢陸産之物也加豆陸産
也其醢水物也
註曰此謂諸侯也疏曰醢人加豆謂尸食訖酳尸
所加之豆則此恒豆者朝事及饋食俱為恒豆也恒
豆之菹水草若昌本茆菹醢若麋臡麏臡酳尸加豆
陸産若葵菹豚拍水物若蠃醢魚醢是也坡謂周
禮醢人鄭註云全物若䐑為菹肉菜通稱案天子恒
豆加豆水陸雜錯與此文異即儀禮聘禮公食大夫
八豆亦與此文不同恐記者以多言之舉其大都耳
籩豆之薦水土之品也不敢用常䙝味而貴多品所以
交於神明之義也非食味之道也
疏曰連言籩者是配豆之物所盛有麷蕡白黑則土
所生也鮑魚則水物也但籩盛陸産甚多熊氏曰
籩實若菱芡之類豆實若芹蒲之類水之品也籩實
若棗栗之類豆實若菁韭之類土之品也
先王之薦可食也而不可耆也卷冕路車可陳也而不
可好也武壯而不可樂也宗廟之威而不可安也宗廟
之器可用也而不可便其利也所以交於神明者不可
同於所安樂之義也
疏曰祭祀薦羞質而無味不可歆嗜衮冕路車尊嚴
不可尋常乘服以為榮好也武是萬舞大武也以示
壯勇之容不可常為娛樂宗廟嚴肅不可寢處其中
以自安宗廟之器共事神明不可廻便以為私利也
所以交於神明二句總結上文
酒醴之美玄酒明水之尚貴五味之本也黼黻文繡之
美䟽布之尚反女功之始也莞簟之安而蒲越槀鞂之
尚明之也大羹不和貴其質也大圭不琢美其質也丹
漆雕幾之美素車之乘尊其樸也貴其質而已矣所以
交於神明者不可同於所安䙝之甚也如是而后宜
註曰尚質貴本其至如是乃得交於神明之宜也明
水司恒以隂鑑所取於月之水也蒲越槀鞂藉神席
也明之者神明之也琢當為篆字之誤也幾謂漆餙
沂鄂也疏曰玄酒水也列尊之時明水在五齊上
玄酒在三酒上是尊尚之䟽布之尚者禮器云犧尊
疏布冪是也雕謂刻鏤貴其質而已者此一句包上
酒醴以下諸事
鼎爼竒而籩豆偶隂陽之義也黃目鬱氣之上尊也黃
者中也目者氣之清明者也言酌於中而清明於外也
疏曰示人君慮於祭事必斟酌盡於中而外盡其清
明潔淨也集說曰黃目黃彛也卣罍之類以黃金
鏤其外以為目因名焉用貯鬱鬯之酒有芬芳之氣
故云鬱氣中中央之色也熊氏曰目之精水也其
光火也以水為體故其氣清以火為用故其氣明
祭天掃地而祭焉於其質而已矣醢醢之美而煎鹽之
尚貴天産也割刀之用而鸞刀之貴貴其義也聲和而
後斷也
疏曰餘物皆人功和合為之鹽則天産自然煎鍊治
之也尚者設之於醯醢之上必用鸞刀者取其鸞鈴
之聲調和而後斷割其肉也貴其義是貴聲和之義
冠義始冠之緇布之冠也大古冠布齊則緇之其緌也
孔子曰吾未之聞也冠而敝之可也
集說曰冠義言冠禮之義也冠禮三加先加緇布冠
是太古齊時之冠也唐虞以上曰太古緇布為之不
用笄用頍以圍髮際而結於項中因綴之以固冠耳
不聞有垂下之緌也此冠後世不復用而初冠暫用
之不忘古也冠禮既畢則敝棄之可矣玉藻云緇布
冠繢緌是諸侯位尊盡餙故也然亦後世之為耳
適子冠於阼以著代也醮於客位加有成也三加彌尊
喻其志也冠而字之敬其名也
集說曰著代顯其為人主之次也酌而無酬酢曰醮
客位在戶牖之間加有成加禮於有成之人也三加
疏云初加緇布冠欲其尚質重古次加皮弁欲其行
三王之德後加爵弁欲其行敬事神明所以曉喻冠
者令其志意益大也此適子之禮若庶子則冠於房
戶外南面醮亦戶外也夏殷之禮醮用酒每一加而
一醮周則用醴三加畢乃總一醴也
委貎周道也章甫殷道也母追夏后氏之道也
註曰或謂委貎為玄冠委猶安也言所以安正容貎
章明也言以表明文夫也甫或為父毋發聲也追猶
堆也以其形名之三冠皆所常服以行道也其制之
異同未之聞賈疏曰上緇布冠也諸侯以下始加
之冠此委貌之等記人以經有緇布冠皮弁爵弁玄
冠故還記緇布冠以下四種之冠以解經之四者此
委貎即解經易服服玄端是也坡謂旣曰冠而敝
之如何公西華又曰端章甫以章甫配端則章甫為
玄端明矣先儒熟思推鮮不可輕破除者此類是也
今詳載儀禮註疏以正陳說
周弁殷冔夏收
集說曰周之弁殷之冔夏之收各是時王所制以為
三加之冠註云弁名出於槃槃大也冔名出於幠幠
覆也收所以收歛其髮也形制未聞
三王共皮弁素積
集說曰皮弁以白鹿皮為之其服則十五升之布也
白與冠同以素為裳而辟積其要中故云皮弁素積
也三代皆以此為再加之冠服
無大夫冠禮而有其昏禮古者五十而後爵何大夫冠
禮之有
註曰言年五十乃爵為大夫也其有昏禮或改取也
諸侯之有冠禮夏之末造也
註曰言夏初以上諸侯雖有幼而即位者猶以士禮
冠之亦五十乃爵命也至其衰末未成人者多見簒
弑乃更即位則爵命之以正君臣而有諸侯之冠禮
天子之元子士也天下無生而貴者也
註曰儲君副主猶云士也明人有賢行著德乃得貴
也
繼世以立諸侯象賢也
註曰賢者子孫恒能法其先父德行
以官爵人德之殺也
疏曰言官爵之授随德隆殺也
死而諡今也古者生無爵死無諡
註曰古謂殷以前也大夫以上乃謂之爵死有諡也
周制爵及命士雖及之猶不諡耳今記時死則諡之
非禮也
禮之所尊尊其義也失其義陳其數祝史之事也故其
數可陳也其義難知也知其義而敬守之天子之所以
治天下也
集說曰先王制禮皆有精微之理所謂義也禮之所
以為尊以其義之可尊耳玉帛爼豆各有多寡厚薄
之數數之陳列者人皆可得而見義之精微者不學
則不能知也祝史其能知之乎此總結前章冠義以
下坡謂此因章首冠義二字而推明之蓋儀禮所
列其數也此所言其義也下文言昏亦是義也故疏
云記人因上起下於中說重禮之義
天地合而後萬物興焉夫昏禮萬世之始也取於異姓
所以附遠厚别也幣必誠辭無不腆告之以直信信事
人也信婦德也壹與之齊終身不改故夫死不嫁
註曰齊謂共牢而食同尊卑也集說曰附遠附猶
託也託於遠嫌之義也厚别重其有别之禮也幣誠
辭腆是欲告戒為婦者以正直誠信之行信其能盡
事人之道信其能有為婦之德也此以下言昏禮之
義
男子親迎男先於女剛柔之義也天先乎地君先乎臣
其義一也執摯以相見敬章别也
註曰言不敢相䙝也摯所奠雁也疏曰先謂倡道
之摯雁也章明也壻親迎入門先奠雁後乃與婦相
見是先行敬以明夫婦有别不妄交親
男女有别然後父子親父子親然後義生義生然後禮
作禮作然後萬物安
註曰言人倫有别則氣性醇也坡謂此數語至要
以古言之衛宣晉獻烝報無别雖生急子申生之賢
父子能有親乎不親則顛倒錯亂能有義乎不義則
殺嫡立庶能有禮乎衛為狄滅男女遺民止七百餘
人晉三世亂國幾亡萬物能安乎且見士庶之家有
犯及者不惟不安而已天威人禍幾無易種不可不
講也
無别無義禽獸之道也
註曰言聚麀之亂類也
壻親御授綏親之也親之也者親之也敬而親之先王
之所以得天下也出乎大門而先男帥女女從男夫婦
之義由此始也婦人從人者也幼從父兄嫁從夫夫死
從子夫也者夫也夫也者以知帥人者也
集說曰親御婦車而授之綏是親愛之義也親之乃
可使之親己故曰親之也者親之也太王爰及姜女
文王親迎於渭皆有敬而親之之道以至於有天下
故曰先王之所以得天下也大門女家之門也先壻
車在前也女從男婦車隨之也從人謂順其教令夫
也者丈夫也丈夫者以才智帥人者也
玄冕齊戒鬼神隂陽也將以為社稷主為先祖後而可
以不致敬乎
疏曰士昏用爵弁是士服之上者則天子以下皆用
上服以五冕色俱玄故總稱玄冕也齊戒自整敕也
隂陽謂夫婦也著祭服而齊戒親迎是敬此夫婦之
道如事鬼神集說曰蓋將以主社稷之祭祀承先
祖之宗廟也可不以敬社稷與先祖之禮敬之而玄
冕齊戒乎
共牢而食同尊卑也故婦人無爵從夫之爵坐以夫之
齒器用陶匏尚禮然也三王作牢用陶匏厥明婦盥饋
舅姑卒食婦餕餘私之也舅姑降自西階婦降自阼階
授之室也昏禮不用樂幽隂之義也樂陽氣也昏禮不
賀人之序也
集說曰牢爼也尚禮然謂古來所尚之禮如此共牢
之禮雖三王所作而爼之外其器但用陶匏而已重
夫婦之始也厥明昏禮之明日也盥饋盥潔而饋食
也私之猶言恩也人之序謂相承代之次序也
有虞氏之祭也尚用氣血腥爓祭用氣也
集說曰尚用氣以用氣為尚也初以血詔神於室次
薦腥肉於堂爓謂沉肉於湯次腥亦薦於堂皆未熟
故云用氣此以下至篇末皆言祭禮
殷人尚聲臭味未成滌蕩其聲樂三闋然後出迎牲聲
音之號所以詔告於天地之間也
疏曰不言夏或從虞也集說曰牲未殺則未有臭
味故云臭味未成滌蕩宣播之意鬼神在天地間與
隂陽合散同一理而聲音之感無間顯幽故殷人之
祭必先作樂三終然後出而迎牲於廟門之外此是
欲以此樂之聲音號呼而詔告於两間庶幾神明聞
之而來格也
周人尚臭灌用鬯臭鬱合鬯臭隂逹於淵泉灌以圭璋
用玉氣也旣灌然後迎牲致隂氣也
集說曰周人尚氣臭而祭必先求諸隂故牲之未殺
先酌鬯酒灌地以求神以鬯之有芳氣也故曰灌用
鬯臭又擣鬱金香草之汁和合鬯酒使香氣滋甚故
云鬱合鬯也以臭而求諸隂其臭下逹於淵泉矣灌
之禮以圭璋為瓚之柄玉瓚以酌鬯玉氣潔潤亦是
尚臭也周言用玉則殷不用圭瓚矣灌後乃迎牲是
欲先致氣於隂以求神故云致隂氣也
蕭合黍稷臭陽逹於牆屋故旣奠然後焫蕭合羶薌凡
祭愼諸此
集說曰蕭香蒿也取此蒿及牲之脂膋合黍稷而燒
之使其氣旁逹於牆屋之間是以臭而求諸陽也此
是周人後求諸陽之禮旣奠謂薦熟時堂上事尸禮
畢延尸於戶内而薦之孰祝先酌酒奠於鉶南而尸
猶未入蕭脂黍稷之燒正此時也馨香即黍稷也旣
奠以下是明上文焫蕭之時非再焫也此是天子諸
侯之禮非大夫士禮也
魂氣歸於天形魄歸於地故祭求諸隂陽之義也殷人
先求諸陽周人先求諸隂詔祝於室坐尸於堂
疏曰詔告也祝呪也天子諸侯朝事之時坐尸於堂
戶西南面坐主在西方東面尸主之前則薦用籩豆
也祝乃取牲膟膋燎於爐炭入告神於室又出墮於
主前墮謂分减肝膋以祭主前也當此時主人乃親
洗肝於鬱鬯而燔之以制於主前制割也謂割其肝
而不相離
用牲於庭升首於室
註曰用牲於庭謂殺之時也制祭之後升牲首於北
墉下尊首上氣也疏曰三牲之首皆升
直祭祝於主索祭祝於祊不知神之所在於彼乎於此
乎或諸遠人乎祭於祊尚曰求諸遠者與
註曰謂薦孰時也如特牲少牢饋食之為也直正也
祭以孰為正則血腥之屬盡敬心耳索求神也廟門
曰祊疏曰正祭之時祝官以祝辭告於主若少牢
所云薦歲事於皇祖伯某是也祊有二種一是正祭
之時旣設祭於廟又求神於廟門之内詩云祝祭于
祊註云祊門内平生待賓客之處與祭同日也二是
明日繹祭之時設饌於廟門外西室此索祭是祭日
之祊也不知神之所在為於彼室乎為於此堂乎故
两處設饌也或遠離於人不在廟乎尚庶幾也祭於
祊庶幾求於遠處者與
祊之為言倞也肵之為言敬也富也者福也首也者直
也相饗之也嘏長也大也尸陳也毛血告幽全之物也
告幽全之物者貴純之道也
註曰倞猶索也富者人君嘏辭有富此訓之也相謂
詔侑也詔侑尸者欲使饗此饌也尸或詁為主此尸
神象當從主訓之言陳非也純謂中外皆善疏曰
少牢設饌之後尸祭饌訖祝取牢心舌載於肵爼設
於饌北尸每食牲體反置於肵爼是主人敬尸之爼
也直正也言首為一體之正嘏尸嘏主人欲使長久
廣大也用牲於庭王啟其毛而祝以血毛告於室血
是告幽之物毛是告全之物幽者言牲肉衷美善全
者外色完具
血祭盛氣也祭肺肝心貴氣主也祭黍稷加肺祭齊加
明水報隂也取膟膋燔燎升首報陽也明水涚齊貴新
也凡涚新之也其謂之明水也由主人之潔著此水也
集說曰血祭至主也此是堂上制祭後又薦血腥時
也有血有氣乃為生物血由氣以滋死則氣盡而血
亦枯矣故血祭者所以表其氣之盛也肺肝心皆氣
之所舍故云氣主周祭肺殷祭肝夏祭心也祭黍稷
加肺者謂尸隋祭之時以黍稷兼肺而祭也祭齊加
明水謂尸正祭之時陳列五齊之尊又加明水之尊
也祖考形魄歸地屬隂而肺於五行屬金金水隂也
故加肺加明水是以隂物而報隂靈也膟膋腸間脂
也朝踐時祝取膟膋燎於爐炭至薦孰時祝更取膟
膋及蕭與黍稷燒之膟膋黍稷陽也牲首亦陽體魂
氣歸天為陽此以陽物報陽靈也明水隂鑑所取月
中之水涚猶清也泲漉五齊而使之清故云涚齊所
以設明水及涚齊者貴其新潔也凡涚新之也專主
涚齊而言故下文又釋明水之義潔著潔淨而明著
也自月而生故謂之明周禮五齊一泛齊二醴齊三
盎齊四緹齊五沈齊
君再拜稽首肉袒親割敬之至也敬之至也服也拜服
也稽首服之甚也肉袒服之盡也祭稱孝孫孝子以其
義稱也稱曾孫某謂國家也祭祀之相主人自致其敬
盡其嘉而無與讓也
集說曰服者服順於親也拜服也謂再拜是服順也
稽首為服順之甚肉袒為服順之盡言服順之誠在
内今又肉袒則内外皆服矣故云服之盡祭主於孝
士之祭稱孝孫孝子是以祭之義為稱也諸侯有國
卿大夫有家不但祭祖禰更祭曾祖以上但自曾祖
以上惟稱曾孫而已故云稱曾孫某謂國家也蓋大
夫三廟得事曾祖也上士二廟事祖禰中下士一廟
祖禰共之相詔侑於尸也相者不告尸以讓蓋是主
人敬尸自致其誠敬盡其嘉善無所與讓也
腥肆爓腍祭豈知神之所饗也主人自盡其敬而已矣
舉斝角詔妥尸古者尸無事則立有事而后坐也尸神
象也祝將命也
集說曰肆剔也祭之為禮或進腥體或薦解剔或進
湯沈或薦煮孰豈知神果何所享乎主人不過盡其
敬心而已耳斝與角爵名也天子曰斝諸侯曰角詔
告也妥安也尸始即席舉斝角之時至尊之坐未敢
自安祝告主人拜尸以妥安其坐前篇言夏立尸而
卒祭此言古者蓋指夏時也夏之禮尸無事則立有
飲食之事然後得坐也尸所以象所祭者故曰神象
為祝者先以主人之辭告神後以神之辭嘏主人故
日將命
縮酌用茅明酌也
集說曰縮泲也酌斟酌也謂醴齊濁泲而後可斟酌
故云縮酌也用茅者以茅覆藉而泲之也周禮三酒
一曰事酒二曰昔酒三曰清酒事酒為事而新作者
其色清明謂之明酌言欲泲醴齊則先用此明酌和
之然後用茅以泲之也不云泛齊者與醴齊同
醆酒涚於清汁獻涚於醆酒
疏曰以事酒泲醴齊清酒泲盎齊今泲秬鬯乃用盎
齊而不以三酒者五齊卑故用三酒泲之秬鬯尊故
用五齊泲之也集說曰醆酒盎齊也涚泲也清謂
清酒也清酒冬釀接夏而成盎齊差清先和以清酒
而後泲之故云醆酒涚於清以其差清故不用茅也
其醍沈泲之與醆酒同汁獻謂摩挲秬鬯及鬱金之
汁也秬鬯中有煮鬱又和以盎齊摩挲而泲之出其
香汁故云汁獻涚於醆酒也
猶明清與醆酒於舊澤之酒也
註曰猶若也澤讀為醳舊醳之酒謂昔酒也泲醴齊
以明酌泲醆酒以清酒泲汁獻以醆酒天子諸侯之
禮也天子諸侯禮廢時人或聞此而不審知若云今
明酌清酒與醆酒以舊醳之酒泲之矣就其所知以
曉之也
祭有祈焉有報焉有由辟焉
集說曰此泛言祭禮又有此三者之例如周禮所云
祈福祥求永貞祈年於田祖詩言春夏祈糓之類是
祈也報謂獲福而報之祭禮多是報本之義由用也
辟讀為弭如周禮所謂弭災兵遠罪疾之類由弭者用
此以消弭之也
齊之玄也以隂幽思也
集說曰齊而玄冠玄衣順鬼神幽黯之意且以致其
隂幽之思也
故君子三日齊必見其所祭者
註曰齊三日思其居處思其笑語思其志意思其所
樂則見之也
禮記述註卷十一
