禮記述註卷八
安溪李光坡撰
文王世子弟八
坡謂自篇首至武王九十三而終言文武之為
世子也成王幼節言周公教成王世子之道道
者何父子君臣長幼之道也終篇反覆推明不
出於此自凢學世子至教世子言教世子之時
與地自凢三王教世子至君之謂也言教世子
之道自仲尼曰至世子之謂也申上周公教成
王而推極言之自庶子之正於公族至不剪其
類攷周官諸子掌國子之倅春合諸學秋合諸
射王世子及國子皆造焉國有大事則率國子
而致於大子皆與教世子相關故詳明之自天
子視學至念終始典于學申上立學養老之義
而引兑命以見始為世子終為天子所以舉事
所以命衆必篤於學而學者學父子君臣長幼
之道也末引記曰必三王教世子禮而因以見
文武至情有加所以為人倫之至也
文王之為世子朝於王季日三雞初鳴而衣服至於寢
門外問内豎之御者曰今日安否何如内豎曰安文王
乃喜及日中又至亦如之及莫又至亦如之
集說曰内豎内庭之小臣御是直日者世子朝父母
惟朝夕二禮今文王日三聖人過人之行也
其有不安節則内豎以告文王文王色憂行不能正履
王季復膳然後亦復初食上必在視寒煖之節食下問
所膳命膳宰曰末有原應曰諾然後退
集說曰不安節謂有疾不能循其起居飲食之常時
也食上進膳於親也在察也食下食畢而徹也問所
膳問所食之多寡也末猶勿也原再也謂所食之餘
不可再進也
武王帥而行之不敢有加焉文王有疾武王不說冠帶
而養文王一飯亦一飯文王再飯亦再飯旬有二日乃
間
註曰不敢有加庶幾程式之帥循也疏曰病重之
時病恒在身無少間空隙病今既損不恒在身其間
有空隙故謂病瘳爲間也
文王謂武王曰女何夢矣武王對曰夢帝與我九齡文
王曰女以爲何也武王曰西方有九國焉君王其終撫
諸文王曰非也古者謂年齡齒亦齡也我百爾九十吾
與爾三焉文王九十七乃終武王九十三而終
集說曰文王疾瘳之後武王乃得安寢故問其何夢
武王對云夢天帝言與我九齡齡字從齒齒之異名
也故言年齡又言年齒其義一也大戴禮云男八月
生齒八歲而齔齒是人壽之數也坡謂金縢求代
之請與與齡皆非常理學者何信彼而斥此也若以
壽得於有生之初不可减益則中庸必得其壽之言
何稱乎蓋大德非性生而成則必得斷非有生而定
也理有明見者有不可測者未能精義闕之可也
成王幼不能涖阼周公相踐阼而治抗世子法於伯禽
欲令成王之知父子君臣長幼之道也成王有過則撻
伯禽所以示成王世子之道也文王之爲世子也
劉氏曰成王幼弱雖巳涖阼爲天子而未能行涖阼
之事書曰小子同未在位亦言其雖已在位與未在
位同也故周公以冡宰攝政相助成王踐履其臨阼
之事而治天下以幼年即尊位而不知父子君臣長
幼之道何以治天下哉抗猶舉也舉世子事君親長
上之法以教伯禽使日夕與成王遊處俾其有所視
效也其或成王出入起居之間有愆於禮法者則撻
伯禽以責其不能盡事君之道所以警教成王而示
之以爲世子之道也是道也即文王爲世子之道所
當上法者
凡學世子及學士必時春夏學干戈秋冬學羽籥皆於
東序
集說曰學教也士即王制所云王子羣后大子卿大
夫元士之適子及國之俊選等必時四時各有所教
也干盾也捍兵難之器戈句孑戟也羽翟雉之羽也
籥笛也四物皆舞者所執干戈為武舞故於陽氣發
動之時教之示有事也羽籥為文舞故於隂氣凝寂
之時教之示安靜也東序大學也
小樂正學干大胥贊之籥師學戈籥師丞贊之胥鼓南
註曰四人皆樂官之屬也通職秋冬亦教以羽籥小
樂正樂師也掌教國子小舞籥師掌教國子舞羽吹
籥疏曰小舞即帗羽皇旄干人六者引之證小樂
正既教干又教羽引籥師者証既教戈又教籥周禮
惟有籥師此云籥師丞者或諸侯之禮或異代之法
胥謂大胥南南夷之樂東夷之樂曰昧南夷之樂曰
南西夷之樂曰朱離北夷之樂曰禁明堂位又云任
南蠻之樂也旄人教國子南夷樂之時大胥則擊鼔
以節南樂故云胥鼓南舉南樂則四夷之樂皆教之
也
春誦夏弦大師詔之瞽宗秋學禮執禮者詔之冬讀書
典書者詔之禮在瞽宗書在上庠
註曰誦謂歌樂也弦謂以絲播詩陽用事則學之以
聲隂用事則學之以事因時順氣於功易成也周立
三代之學疏曰上學舞皆據年二十升於大學者
若其未升大學之時則誦弦在瞽宗也先師以爲三
代學皆立大學小學今按下養老於東序是周之大
學夏之東序也又王制云養老於虞庠是周之小學
爲虞庠也又學書於虞學學舞於夏學學禮於殷學
若周别有大學小學更何所學也
凢祭與養老乞言合語之禮皆小樂正詔之於東序
集說曰祭是一事養老乞言是一事合語是一事故
以凢言之養老乞言謂行養老之禮之時因乞善言
之可行者於此老人也合語謂祭及養老與鄉射鄉
飲大射燕射之禮至旅酬之時皆得言說先王之法
合會義理而相告語也其間各有威儀容節皆須小
樂正詔教之於東序之中
大樂正學舞干戚語說命乞言皆大樂正授數大司成
論說在東序
註曰下云樂正司業父師司成即大司成司徒之屬
師氏也疏曰干戚則前經祭祀也祭祀之時舞其
干戚之樂不云祭祀而云舞干戚者容祭祀之外餘
干戚皆教之下文司成與樂正相連此大司成亦與
大樂正相次故知司成則大司成也以其父師司成
又掌教國子故知當司徒師氏也集說曰戚斧也
論說考評也大樂正教世子及士以舞干戚之容節
及合語之說與乞言之禮此三者皆大樂正授之以
篇章之數為之講說使知義理於是大司成之官於
東序而論說此受教者義理之淺深才能之優劣也
凡侍坐於大司成者遠近間三席可以問終則負牆列
事未盡不問
集說曰席廣三尺三寸三分寸之一三席所謂函丈
也去大司成遠近中間可容三席之地可以指畫而
問也問終則却就後席背負牆壁而坐以避後來問
事之人其問事之時尊者有教而已猶未逹則必待
其言盡然後更問若陳列未竟則不敢先問以參錯
尊者之言也
凡學春官釋奠於其先師秋冬亦如之
疏曰此論四時在學釋奠之事皇氏云其教雖各有
時其釋奠則四時各有其學備而行之三時釋奠獨
不言夏故註云夏從春可知也集說曰官掌教詩
書禮樂之官也若春誦夏弦則大師釋奠教干戈則
小樂正及樂師釋奠也秋學禮冬讀書則其官亦如
之釋奠者但奠置所祭之物而已無尸無食飲酬酢
等事所以若此者以其主於行禮非報功也先師謂
前代明習此事之師也
凡始立學者必釋奠於先聖先師及行事必以幣
集說曰諸侯初受封天子命之教於是立學所謂始
立學也立學事重故釋奠於先聖先師四時之教常
事耳故惟釋奠於先師而不及先聖也行事謂行釋
奠之事必以幣必奠幣爲禮也始立學而行釋奠之
禮則用幣四時常奠不用幣也
凡釋奠者必有合也有國故則否凡大合樂必遂養老
集說曰凡行釋奠之禮必有合樂之事若國有凶喪
之故則雖釋奠不合樂也常事合樂不行養老之禮
惟大合樂之時人君視學必養老也舊說合者謂若
本國無先聖先師則合祭鄰國之先聖先師本國故
有先聖先師如魯有孔顔之類則不合祭鄰國之先
聖先師也未知是否
凡語于郊者必取賢斂才焉或以德進或以事舉或以
言揚曲藝皆誓之以待又語三而一有焉乃進其等以
其序謂之郊人遠之於成均以及取爵於上尊也
集說曰語于郊者論辨學士才能於郊學之中也有
賢德者則錄取之有才能者則收斂之道德爲先事
功次之言語又次之曲藝一曲之藝小小技能若醫
卜之屬誓戒謹也學士中或無德無事無言之可取
而有此曲藝之人欲投試考課者皆却之使退而謹
習所能以待後次再語之時乃考評之也三而一有
者謂此曲藝之人舉說三事而一事有可善者乃進
其等即於其同等之中拔而升進之也然猶必使之
於同軰中以所能高下爲次序使不混其優劣也如
此之人但止目之曰郊人非俊選之比也以非士類
故疎遠之成均五帝大學之名註云虞庠近是也上
尊堂上之酒尊也若天子飲酒於成均之學宫此郊
人雖賤亦得取爵於堂上之尊以相旅勸焉所以榮
之也人字之字均字皆句絶
始立學者旣興器用幣然後釋菜不舞不授器乃退儐
於東序一獻無介語可也教世子
集說曰立學之初未有禮樂之器及其制作之成塗
釁既畢即用幣于先聖先師以告此器之成繼又釋
菜以告此器之將用也凡祭祀用樂舞者則授舞者
以所執之器如干戈羽籥之類今此釋菜禮輕既不
用舞故不授舞器也諸侯有功德者亦得立畢代之
學東序夏制也與虞庠相對東序在東虞庠在西乃
退儐于東序者謂釋菜在虞庠之中禮畢乃從虞庠
而退儐禮其賓于束序之中其禮既殺惟行一獻無
介無語於禮亦可也此以上雖不專是教世子之事
然以教世子為主故以此句總結上文坡謂無介
者不立介以輔賓也語可也為句古者於旅也語今
一獻之後即語皆禮之殺也
凡三王教世子必以禮樂樂所以修内也禮所以修外
也禮樂交錯於中發形於外是故其成也懌恭敬而温
文
集說曰修内者消融其邪慝之伙修外者陶成其恭
肅之儀然禮雖修外而嚴敬有以制其心樂雖修内
而和順有以充其體所謂交錯也動無不敬用無不
和所謂發形也懌悦懌言用力之久而涵泳從容忽
不自知其底於精熟故曰其成也懌内則恭敬禮之
合乎樂外則温潤文雅樂之合乎禮所謂成者如此
立大傅少傅以養之欲其知父子君臣之道也
註曰養猶教也言養者積浸成長之
大傅審父子君臣之道以示之少傅奉世子以觀大傅
之德行而審喻之
熊氏曰大𫝊審慎其道行之于身以示法世子此身
教也少𫝊奉以觀其德行詳審言之使通曉此言教
也
大𫝊在前少𫝊在後
註曰謂其在學時
入則有保出則有師
註曰謂其燕居出入時
是以教喻而德成也
疏曰言世子於師教曉喻其德業成就
師也者教之以事而喻諸德者也保也者慎其以輔翼
之而歸諸道者也
坡謂事者事父事君之事也教之以事使之行道也
而喻諸德使之有得於心也慎其身者防其聲色節
其嗜欲而輔之立而翼之行使精神日強為善有力
也歸諸道不流於放僻邪侈也
記曰虞夏商周有師保有疑丞設四輔及三公不必備
唯其人語使能也
註曰得能則用之無則已不必備其官也小人處其
位不如且闕疏曰唯其人以上皆古記之文語使
能也句是後記觧前記之言四輔者尚書大傅云古
者天子必有四鄰前疑後丞左輔右弼天子有問無
以對責之疑可志而不志責之丞可正而不正責之
輔可揚而不揚責之弼其爵視卿其禄視次國之君
君子曰德德成而教尊教尊而官正官正而國治君之
謂也
熊氏曰承上二節言三王以禮樂人倫教世子者何
也蓋世子之名爲君子者曰有和敬倫理之德也德
既成則教道尊嚴而皇極建于上臣下化之而官正
官正則事理民治而國治斯固爲君之謂也此見世
子之君道本於教以成德也
仲尼曰昔者周公攝政踐阼而治抗世子法於伯禽所
以善成王也聞之曰爲人臣者殺其身有益於君則爲
之况于其身以善其君乎周公優爲之
集說曰以世子之法教世子直道也今舉世子法於
伯禽而教成王是迂曲其事也人臣殺身爲國猶尚
爲之今周公不過迂曲其身之所行以成君之善宜
乎優爲之也劉氏曰書蔡仲之命曰惟周公位冢
宰正百工此言攝政踐阼而治是以冢宰攝行踐阼
之政非謂攝居天子之位也
是故知爲人子然後可以爲人父知爲人臣然後可以
爲人君知事人然後能使人成王幼不能涖阼以爲世
子則無爲也是故抗世子法於伯禽使之與成王居欲
令成王之知父子君臣長幼之義也君之於世子也親
則父也尊則君也有父之親有君之尊然後兼天下而
有之是故養世子不可不愼也
疏曰成王幼未能踐阼為人君武王既崩則非復是
世子若以為世子則無為世子之處故云以為世子
則無為也使之與成王居註云學此於成王側也
熊氏曰承上言由仲尼之說觀之可見周公實迂其
身以善成王然周公何意也欲令成王之知父子君
臣長幼之義也坡謂君之於世子親則父也尊則
君也故世子之事君有父之親則知為人子有君之
尊則知為人臣然後可以為人父為人君而保有天
下矣
行一物而三善皆得者唯世子而已其齒於學之謂也
故世子齒於學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著於君
臣之義也其三曰將君我而與我齒讓何也曰長長也
然而衆知長幼之節矣故父在斯為子君在斯謂之臣
居子與臣之節所以尊君親親也故學之為父子焉學
之為君臣焉學之為長幼焉父子君臣長幼之道得而
國治語曰樂正司業父師司成一有元良萬國以貞世
子之謂也
疏曰物猶事也謂與國人齒讓之一事三善者謂衆
知父子君臣長幼是父子天性自然故云道君臣以
義相合故云義長幼有等級上下故云節父子長幼
親屬易明故云知君臣以義相合於是始顯故云著
也此世子齒於學者惟在學受業時與國人齒若朝
會飲食則各以位之尊卑也斯為子者父子天性故
云為子也謂之臣者世子於君雖曰君臣異於義合
故云謂之臣也司主也樂正主太子詩書之業父師
主太子成就其德行也
周公踐阼
石梁王氏曰此當為衍文
庶子之正於公族者教之以孝弟睦友子愛明父子之
義長幼之序
集說曰庶子司馬之屬官正於公族為政於公族也
周禮庶子掌國子之倅倅副貳也國子是公卿大夫
士之子副貳其父者也熊氏曰教以孝慈愛以明
父于之義弟睦友以明長幼之序
其朝于公内朝則東面北上臣有貴者以齒
集說曰内朝路寝之庭也公族若朝見内朝則立於
西方東面北上既均為同姓之臣則一以昭穆之長
幼為序父兄雖賤必居上子弟雖貴必處下也
其在外朝則以官司士為之
集說曰外朝路寝門外之朝也若公族朝見於外朝
與異姓之臣雜列則以官之高卑為次序不序年齒
也司士亦司馬之屬主為朝位之次外朝位既司士
主之則内朝庶子主之也
其在宗廟之中則如外朝之位宗人授事以爵以官
集說曰宗人之官掌禮及宗廟中授百官以執事者
以爵隨其爵之尊卑貴者在前賤者在後也以官隨
其官之職掌使各供其事也
其登餕獻受爵則以上嗣
集說曰登謂登堂無事之時嗣子在堂下餕食尸之
餘也尸出宗人使嗣子及長兄弟升堂相對而餕也
以特牲言之先時祝酌奠于鉶南侯三獻禮畢至主
人獻内兄弟訖長兄弟及衆賓長為加爵之後嗣子
盥而入拜尸執此奠爵嗣子進受復位拜尸答拜嗣
子飲畢拜尸又答拜所謂受爵也嗣子又舉所奠爵
洗而酌之以入獻尸尸拜而受嗣子答拜所謂獻也
無算爵之後禮畢尸出乃餕此三事者受爵在先獻
次之餕最在後今言餕獻受爵以重在餕故逆言之
上嗣適子之長者此謂士禮大夫之嗣無此禮者避
君也故少牢禮無嗣子舉奠之文
庶子治之雖有三命不踰父兄
註曰治之治公族之禮也唯於内朝則然疏曰此
句應承第二條前臣有貴者以齒之下當是簡札遺
脱註不言者略耳若非内朝其餘會聚則一命齒于
鄉里謂一命尚卑若與鄉里長宿燕食則猶計年也
再命齒于父族謂再命漸尊不復與鄉里計年惟官
高在上但父族為重猶計年為列也三命不齒謂三
命大貴則亦不復與父族計年燕會則别食獨坐在
賓之東矣
其公大事則以其喪服之精麤為序雖於公族之喪亦
如之以次主人
集說曰此謂君喪而庶子治其禮事大事喪事也臣
為君皆斬衰然衰制雖同而升數之多寡則各依本
親庶子序列位次則辨其本服之精粗使衰粗者在
前衰精者在後非但公喪如此公族之内有相為服
者亦然蓋亦是庶子序其精粗先後之次也以次主
人者謂雖有庶長父兄尊於主人亦必次於主人之
下使主人在上為喪主也
若公與族燕則異姓為賓膳宰為主人公與父兄齒族
食世降一等
集說曰公與族人燕食亦庶子掌其禮燕必獻酬交
酢故宜立賓以行禮公欲與族人相親若使為賓賓
禮䟽隔故以異姓一人為賓而使膳宰為主與之抗
禮酬酢君尊而賓不敢敵也君雖尊而與父兄列位
序尊卑之齒者篤親親之道也族食與族人燕食也
世降一等謂族人既有親疎則燕食亦隨世降殺也
假令本是齊衰一年四會食若大功則一年三會食
小功則一年再會食緦麻則一年一會食是世降一
等也
其在軍則守於公禰
疏曰公禰謂遷主載在齊車隨公出行者也庶子官
既從在軍故守衛此齊車之行主也行主是遷主而
呼為禰者在外親也
公若有出疆之政庶子以公族之無事者守於公宫正
室守大廟諸父守貴宫貴室諸子諸孫守下宫下室
集說曰上章專言出軍此出疆之政謂朝覲會同之
事也庶子以者謂不從而掌其留守之事無事者謂
不從行及無職守之人也公宫總言公之宗廟宫室
也正室公族之為卿大夫士者之適子也大廟大祖
之廟也諸父公之伯父叔父也宫以廟言室以居言
貴宫尊廟也貴室路寝也下宫親廟也下室燕寝或
言宫或言廟通異言
五廟之孫祖廟未毁雖為庶人冠取妻必告死必赴練
祥則告
集說曰諸侯五廟始封之君為太祖百世不遷此下
親盡則遞遷此言五廟之孫是始封之君即五世祖
故云祖廟未毁未毁未遞遷也此孫雖無禄仕然冠
昏必告于君死必赴練祥之祭必告者以其親未盡
也
族之相為也宜弔不弔宜免不免有司罰之至于賵賻
承含皆有正焉
註曰承讀為贈聲之誤也集說曰四世而緦服之
窮也五世親盡袒免而已六世以往弔而已矣當弔
而不弔當免而不免皆為廢禮故有司者罰之賵以
車馬賻以貨財含以珠玉禭以衣服四者總謂之贈
隨其親疎各有正禮庶子官治之有司即庶子也
坡謂既夕禮賵賻之後别有贈之一事此仍疏說之
誤也
公族其有死罪則磬于甸人其刑罪則纖剸亦告于甸
人公族無宫刑
集說曰懸縊殺之曰磬左傳室如懸磬皇氏云如縣
樂器之磬也甸人掌郊野之官為之隠故不於市朝
纖讀為殱殱刺也剸割也宫割臏墨劓刖皆以刀鋸
刺割人體也告讀為鞠讀書用法曰鞠漢書每云鞠
獄鞠盡也推審罪狀令無餘藴然後讀其所犯罪状
之書而行之無宫刑者不絶其類也
獄成有司讞于公其死罪則曰某之罪在大辟其刑罪
則曰某之罪在小辟公曰宥之有司又曰在辟公又曰
宥之有司又曰在辟及三宥不對走出致刑于甸人公
又使人追之曰雖然必赦之有司對曰無及也反命于
公公素服不舉為之變如其倫之喪無服親哭之
註曰成平也讞之言白也素服於凶事為吉於吉事
為凶非喪服也君雖不服臣卿大夫死則皮弁錫衰
以居往弔當事則弁絰於士蓋疑衰同姓則緦衰以
弔之今無服者不往弔也倫謂親疎之比也素服亦
皮弁矣親哭者不往弔為位哭之而已疏曰凶事
用布今乃用素是於凶事為吉也吉時皮弁服白布
深衣素積裳以采為領緣今唯素是於吉事為凶也
不舉饌食為之變其常禮
公族朝于内朝内親也雖有貴者以齒明父子也外朝
以官體異姓也宗廟之中以爵為位崇德也宗人授事
以官尊賢也登餕受爵以上嗣尊祖之道也喪紀以服
之輕重為序不奪人親也公與族燕則以齒而孝弟之
道逹矣其族食世降一等親親之殺也戰則守於公禰
孝愛之深也正室守大廟尊宗室而君臣之道著矣諸
父諸兄守貴室子弟守下室而讓道逹矣
集說曰此以下覆觧前章庶子正公族以下諸事内
親謂親之故進之於内也明父子昭穆不可紊也體
異姓體貌異姓之臣使不屈於親而得以伸其分也
崇德德之尊者爵必尊也尊賢惟賢者能任事也上
嗣繼祖者也故為尊祖之道服之輕重本於屬之親
疎親疎之倫不可易奪也燕食主於親親以齒相序
所以逹孝弟之道也親親施於生者宜有降殺之等
孝愛施於死者宜有深遠之思君臣之道以輕重言
譲道則以貴賤言也
五廟之孫祖廟未毁雖及庶人冠取妻必告死必赴不
忘親也親未絶而列於庶人賤無能也敬弔臨賻賵睦
友之道也古者庶子之官治而邦國有倫邦國有倫而
衆鄉方矣
疏曰古者庶子之官治三句不待於弟九條覆而先
在弟八結者第九是罪惡之事今結邦國之功不宜
與罪惡相連故於此結也集說曰族人有喪君必
敬謹其弔臨賻賵之禮者是皆和睦友愛族人之道
也倫即君臣父子長幼之倫有倫謂倫理顯明鄉方
所向之方謂皆知趨禮教也
公族之罪雖親不以犯有司正術也所以體百姓也刑
于隠者不與國人慮兄弟也弗弔弗為服哭于異姓之
廟為忝祖遠之也素服居外不聽樂私喪之也骨肉之
親無絶也公族無宫刑不剪其類也
集說曰正術猶言常法也公族之有罪者雖是君之
親然亦必在五刑之例而不赦者是以不私親而干
犯有司之正法也所以然者以立法無二制當與百
姓一體斷决也與猶許也刑于甸師隠僻之處者是
不許國人見而謀度吾兄弟之過惡也刑已當罪而
猶私喪之者以骨肉之親雖陷刑戮無斷絶之理也
受宫刑者絶生理故謂之腐刑如木之朽腐無發生
也此刑不及公族不忍剪絶其生生之類耳
天子視學大昕鼓徵所以警衆也衆至然後天子至乃
命有司行事興秩節祭先師先聖焉有司卒事反命
疏曰天子視學者謂仲春合舞季春合樂仲秋合聲
於此之時天子親往視學也集說曰天子視學之
日初明之時學中擊鼓以徵召學士蓋警動衆聽使
早至也凡物以初為大以末為小故以大昕為初明
也有司教詩書禮樂之官也興舉秩常節禮也卒事
反命謂釋奠事畢復命于天子也
始之養也適東序釋奠於先老
集說曰天子視學在虞庠之中事畢反國明日乃之
東序而養老始謂始初立學之時也若非始立學則
視學畢惟行養老無釋奠先老之禮先老先世之為
三老五更者也
遂設三老五更羣老之席位焉
註曰三老五更各一人也皆年老更事致仕者也天
子以父兄養之示天下之孝弟也名以三五者取象
三辰五星天所因以照明天下者羣老無數其禮亡
以鄉飲酒禮言之帝位之處則三老如賓五更如介
羣老如衆賓必也
適饌省醴養老之珍具遂發咏焉退修之以孝養也
集說曰設席位畢天子親至陳饌之處省視醴酒及
飬老珍羞之具省具畢出迎三老五更將入門遂作
樂聲發其歌咏以樂納之也老更既入即西階下之
位天子乃退而酌醴以獻之是脩行孝養之道也
反登歌清廟既歌而語以成之也言父子君臣長幼之
道合德音之致禮之大者也
集說曰反反席也老更受獻畢皆立於西階下東面
今皆反升就席乃使樂工登堂歌清廟之詩以樂之
歌畢至旅酬時談說善道以成就天子養老之禮也
清廟之詩所美文王有君臣父子長幼之德今於旅
之時論說君臣父子長幼之道合會清廟文王道德
音聲皆德之極致禮之大者也
下管象舞大武大合衆以事逹有神興有德也正君臣
之位貴賤之等焉而上下之義行矣
集說曰下管象者堂下以管奏象武之曲也舞大武
者庭中舞大武之舞也象是文王之舞周頌維清乃
象舞之樂歌武則大武之樂歌也武頌言勝殷遏劉
維清不言征伐則象舞决非武舞矣註疏以文王武
王之舞皆名為象維清象舞為文王下管象為武王
其意蓋謂清廟與管象若皆為文王不應有上下之
别殊不知古樂歌者在上匏竹在下凡以人歌者皆
曰升歌亦曰登歌以管奏者皆曰下管周禮大師帥
瞽登歌下管奏樂器書言下管鼗鼓是也清廟以人
歌之自宜升象以管奏之自宜下凡樂皆有堂上堂
下之奏也此嚴氏說今從之大合衆以事謂大會衆
學士以行此養老之事而樂之所感足以通逹神明
興起德性也一說周道之四逹以有神明相之周家
之興起以世世脩德皆可於樂中見之上言父子君
臣長幼之道此言正君臣之位貴賤之等而上下言
義行則先王養老之禮豈苟為虛文而已哉
有司告以樂闋王乃命公侯伯子男及羣吏曰反養老
幼于東序終之以仁也
註曰羣吏鄉遂之官王於燕之末而命諸侯時朝會
在此者各反養老如此禮是終其仁心孝經說所謂
諸侯歸各帥於國大夫勤於朝州里&KR1710;於邑是也
疏曰闋終也此所告者謂養老之末無算樂之終也
坡謂郊特牲春享孤子秋享耆老熊氏云享孤子
亦享耆老食耆老亦食孤子則此幼字存之何害石
梁先生亦末矣哉
是故聖人之記事也慮之以大愛之以敬行之以禮脩
之以孝養紀之以義終之以仁
註曰慮之以大謂先本於孝弟之道愛敬謂省其所
以養老之具行禮謂親迎之如見父兄孝養謂親獻
之薦之紀義謂記歌而語之終仁謂又以命諸侯歸
於國復自行之
是故古之人一舉事而衆皆知其德之備也古之君子
舉大事必慎其終始而衆安得不喻焉兑命曰念終始
典于學
註曰言其為之本末露見盡可得而知也喻猶曉也
兑當為說說命書篇名典常也念事之終始常於學
學禮義之府
世子之記曰朝夕至於大寢之門外問於内豎曰今日
安否何如内豎曰今日安世子乃有喜色其有不安節
則内豎以告世子世子色憂不滿容内豎言復初然後
亦復初
集說曰世子之記古者教世子之禮篇也不滿容不
能充其儀觀之美也此節約言之以見文王武王為
世子之異於常人也文王朝王季日三此朝夕而已
文王行不能正履此色憂而已
朝夕之食上世子必在視寒煖之節食下問所膳羞必
知所進以命膳宰然後退若内豎言疾則世子親齊玄
而養
集說曰羞品味也必知所進必知親所食也命膳宰
即篇首所命之言也養疾者衣齊玄之服即齊時所
著玄冠緇布衣裳則貴賤異制謂之玄端服也
膳宰之饌必敬視之疾之藥必親嘗之嘗饌善則世子
亦能食嘗饌寡世子亦不能飽以至于復初然後亦復
初
集說曰善猶多也不能飽以視武王之一飯再飯又
異矣此篇首言文王武王為世子之事故篇終舉記
之言以終之云
禮記述註卷八
