周易集說卷十七
宋俞琰撰
彖傳四
咸感也柔上而剛下二氣感應以相與止而說男下女
是以亨利貞取女吉也天地感而萬物化生聖人感人
心而天下和平觀其所感而天地萬物之情可見矣
書咸有一德之咸訓皆今曰咸感也謂咸之為卦有
上下相感之義非以感訓咸亦非以咸為无心之感
或者泥於字說遂以咸為无心之感非也夫人之所
以相感者心也既謂之感矣以為无心可乎但不可
容心而有所私耳若其无心又焉能感剛上而柔下
二氣感應以相與釋咸之所以亨也柔上謂上卦兑
之隂爻剛下謂下卦艮之陽爻二氣即山澤之氣感
應以相與謂山澤之氣往來相通此感則彼應彼感
則此應一感一應而彼此相與也但曰二氣而不言
山澤者山澤形也言山澤則不見隂陽感應以相與
之義也止而說釋咸之所以利貞也夫婦之道止而
不說則離說而不止則亂今也内止而外說則其止
不至於固而其說亦不至於亂也男下女釋咸之所
以取女吉也禮記郊特牲云男子親迎男先乎女剛
柔之義也蓋古者婚禮自問名至於親迎皆以男先
下女今以艮男下兑女是得婚禮之正也總而結之
故曰柔上而剛下二氣感應以相與止而說男下女
是以亨利貞取女吉也天地感天地氣交相感也聖
人感人心謂聖人之心與衆人之心交相感也然天
氣不下降則地氣不上騰萬物安得化生聖人不通
天下之志則下情无由上達天下安得和平天地之
間有感斯有應也故曰天地感而萬物化生聖人感
人心而天下和平觀天地之所以感者如此萬物之
所以應者如此則大而天地小而萬物其情理皆可
得而見之也故又贊之曰觀其所感而天地萬物之
情可見矣天地與萬物既皆以情言則咸感之道不
可以為无心也抑明矣
恒久也剛上而柔下雷風相與巽而動剛柔皆應恒恒亨
无咎利貞久於其道也天地之道恒久而不已也利有
攸往終則有始也日月得天而能久照四時變化而能
久成聖人久於其道而天下化成觀其所恒而天地萬
物之情可見矣
咸恒二卦六爻皆相應而名義不同者咸以少男下
少女交感之道也恒則長男居外長女居内夫夫婦
婦恒久之道也恒倒轉為咸則柔上而剛下咸倒轉
為恒則剛上而柔下剛上柔下則其分正而可久此
以卦之主爻言恒也一陽動于二隂之下為震雷一
隂入於二陽之下為巽風相與謂相薄而不相悖也
咸言二氣相與者山澤通氣耳蓋專以氣言雷風則
又有聲不特氣也雷得風則迅風得雷則烈雷風相
與則其氣相須而可久此以卦象言恒也巽而後動
則其德不暴而可久此以卦德言恒也三剛三柔皆
相應則其交不疑而可久此又以六爻之應言恒也
恒者久也久也者久於其道也孔子以久訓恒懼愎
者以執為久也故釋恒亨无咎利貞則曰久於其道
也蓋謂所久在道非妄執也又懼夫昧者不知道之
所在也故又曰天地之道恒久而不已也蓋謂道在
不已所以能久也釋利有攸往乃曰終則有始何耶
蓋又申不已之義也若使天地之道終而不復始則
亦已矣又安能久惟其終則有始是以不已則久也
又慮其不知天地之道何以恒久而不已也遂又以
日月四時推而明之曰日月得天而能久照四時變
化而能久成蓋謂日往則月來月往則日來其道循
環而不已故能久照也寒往則暑來暑往則寒來其
道代謝而不已故能久成也若夫聖人者與天地合
德與日月合明與四時合序者也聖人久於其道而
不已故能致天下之化成也天即道也日月得天得
此恒久不已之道也四時變化无非皆恒久不已之
道也即此觀之則天地所以生萬物而不息萬物所
以生生而不窮其情理皆可得而見也故又曰觀其
所恒而天地萬物之情可見矣恒彖傳凡六言久蓋
以久訓恒孔子明言曰恒久也或以常為恒非也或
以變為恒亦非也趙氏輯聞云聖人於乾以常對恒
並言則恒常自為二義於需言未失常乃取用恒之
義常未能恒恒乃包常變為言若常可訓恒則聖人
當云恒常也蓋恒之訓久乃久遠之義非常變之義
今人避諱故曰常據義當曰久
遯亨遯而亨也剛當位而應與時行也小利貞浸而長
也遯之時義大矣哉
遯非亨道也遯而亨也者蓋謂身遯而道亨非謂遯
而後亨也剛當位謂以九居五而得其正應謂與六
二相應而不與為敵此君子隨時用權明哲保身之
道也是時君子小人情猶相得未至於上下不交也
故君子心雖欲遯而身猶在位其義則不可遽遯也
未可遽遯則惟有以正自守以權應柔順時而行耳
故曰剛當位而應與時行也此釋君子當遯則遯而
所以致亨之由也浸而長猶水之浸物以漸而長也
其義與臨卦彖傳同彼言剛長此則柔長也文王曰
小利貞所以戒小人不宜進逼君子孔子又恐君子
持禄固位當遯而不遯故釋之曰浸而長蓋謂二隂
在下雖微其勢方來四陽在上雖盛其勢將往往者
屈來者伸君子於此蓋不容不遯也此時不遯則何
時而可遯耶自常情觀之二隂以艮體止於下而不
動四陽在上其勢猶盛君子何必遯識時者觀之則
不然蓋二隂之止暫止也今雖止而不動徒以我四
陽尚盛未敢肆爾然自此浸長必將上進蓋不終止
於其下也諸儒皆謂剛當位而應與時行也為二五
君臣相應君子宜與時消息苟可以致其力則相與
扶持之又謂小利貞為君子尚可致力以小有為唯
紫陽朱子云隂已浸長如何可以有為愚謂隂已浸
長固不可有為然時未可遯則君子要當與時而偕
行義苟當遯則君子亦當與時而偕行君子之遯非
為身也蓋為道也故孔子贊之曰遯之時義大矣哉
大壯大者壯也剛以動故壯大壯利貞大者正也正大
而天地之情可見矣
易以陽為大大壯者謂四陽長而強盛也剛以動故
壯就二體釋卦名謂乾剛在内加以震動於外是以
壯也然而過於剛則為暴而已奚足以為壯故又曰
大者正也謂大者貴乎正唯正然後可以為大不正
則血氣之壯徒壯耳非大也大者壯以卦體爻畫言
大者正則以理言正大謂既正且大也極正大之理
則至公无私可以見天地生物之情故曰正大而天
地之情可見矣或曰觀四隂二陽隂長而消陽之卦
也大壯四陽二隂陽長而消隂之卦也觀之四隂進
則五九消矣大壯之四陽進則六五消矣五君位也
故二卦彖傳皆不言消長聖人之意微矣伊川程子
曰天地之道常久而不已者至正至大也正大之理
學者默識心通可也不云大正恐疑為一事也趙氏
輯聞云易於咸於恒於萃言天地萬物之情而此不
及萬物者萬物之情正者未必大大者未必正不得
與天地並也不言大正而言正大别於大正小正也
復言天地之心大壯言天地之情心藴於中情則外
見復雷在地中天地生物之功伏而未露故聖人有
以見其心大壯雷在天上天地生物之心巳達於外
故聖人有以見其情
晉進也明出地上順而麗乎大明柔進而上行是以康
侯用錫馬蕃庶晝日三接也
晉以日之進言與升漸木之進不同晉下卦坤地也
上卦離日也日出地上其明進而盛升漸雖亦有進
義而无明盛之象升恒自下而進漸特進而有序皆
非晉之比也以明夷對觀之彼日之入此日之出也
大明指離之六五謂明王在上尊居君位猶晝日之
大明也順指坤之三隂謂諸侯在下盡臣道之順而
附麗乎大明之君也上明下順君臣相得在君上而
言則進而至於光大也在臣下而言則進而承其光
寵也明出地上以上下二體之象言順而麗乎大明
以上下二體之德言柔進而上行謂六五之柔進居
上卦之尊位也晉乃明夷之倒體在明夷為六二倒
轉為晉則進而為六五謂自臨卦而來者非也或曰
三女之卦在上者獨離為得尊位則謂之上行乃若
巽在上則六四皆謂之上合又謂之上同合者合於
五同者同於五不得謂上行也是在上則上六皆謂
之上窮亦不得為上行也是以兩字乃總結一卦彖
辭之義與咸之彖傳同康當作亨今以亨為康蓋因
彖辭之誤而誤爾按郭京易舉正云王弼舊本有亨
字彖傳是以下亦脱亨字
明入地中明夷内文明而外柔順以蒙大難文王以之
利艱貞晦其明也内難而能正其志箕子以之
明入地中明夷此以卦象釋卦名也繫辭傳云易之
興也其當殷之末世周之盛德耶當文王與紂之事
耶孔子釋六十四彖无非皆推廣文王彖辭之義而
獨於明夷稱文王蓋明入地中明夷正文王與紂之
事之象也紂无道而國將亡文王有大明之德而幽
囚於羑里豈非明入地中其明隱而不見之象乎或
以明入地中為衍文非也晉言明出地上蒙言山下
有險豈皆衍文耶内卦離故曰内文明外卦坤故曰
外柔順大難謂羑里之囚也其難關係天下之大民
命之所寄故曰大難文王之德内藴文明外施柔順
是故蒙被大難而不與九侯同受其害不然在大難
之中亦難乎免矣以之謂用此道也文王處明夷昏
闇之時三分天下有其二以服事殷卒能脱身羑里
蓋用此道也故曰文王以之晦其明謂隱其明以自
晦也紂之時小人雖衆皆不能窺見箕子之所為箕
子之明蓋不彰於外也若使逞其智而内不文明矜
其能而外无柔順有如後世楊修曹子建之徒則被
害久矣豈能蒙此大難哉内難謂家難也其難關係
一家之内宗社之所寄也箕子為紂之近親身處其
國内而切近其難故曰内難紂淫酗日甚箕子諫之
則勢不可去之則義又不可未免徉狂自晦而其志
則以道自任固守以正而不變此箕子所用之道也
故曰箕子以之文王總一卦而言箕子則指内卦六
二而言非指六五也白雲郭氏曰明夷獨為聖人明
德遭難之事初无衆人之象故止言文王箕子
家人女正位乎内男正位乎外男女正天地之大義也
家人有嚴君焉父母之謂也父父子子兄兄弟弟夫夫
婦婦而家道正正家而天下定矣
家人以巽離成卦故彖辭獨言女彖傳以男女並言
蓋專指二五爻畫之隂陽而生義也言女正而必兼
男正者君子以修身為齊家之本身不修則家不齊
也以六居二以九居五其位皆正故曰女正位乎内
男正位乎外先女而後及男家人以内為本也然天
尊地卑男尊女卑一定而不可易故又曰男女正天
地之大義也君長也嚴君猶言君長蓋一國有一國
之長一家有一家之長父母乃一家之長也為一家
之長不可不嚴不嚴則紀綱不立下无忌憚凡事玩
弛而家道廢矣治家之道與治國同故曰家人有嚴
君焉父母之謂也嚴君即男女之正位乎内外者也
父母主恩而稱嚴君不可以恩廢禮也乃若父盡父
道子盡子道以至兄弟夫婦亦各盡其道則尊卑有
等長幼有序男女有别而家道正矣推此以及天下
天下可不勞而定故曰父父子子兄兄弟弟夫夫婦婦
而家道正正家而天下定矣不曰定天下而曰天下定
蓋風化自近始此正則彼自正也彖辭舉其端故但
言利女貞彖傳極其全故兼言男女之正而又以父
子兄弟夫婦推廣而備言之大學云身修而后家齊
家齊而后國治國治而后天下平孟子云天下之本
在國國之本在家家之本在身其說皆出於此
睽火動而上澤動而下二女同居其志不同行說而麗
乎明柔進而上行得中而應乎剛是以小事吉天地睽
而其事同也男女睽而其志通也萬物睽而其事類也
睽之時用大矣哉
睽之為卦下兑上離皆隂卦也火與澤雖俱動而火
自動於上澤自動於下竟不相同非若坎離之隂陽
相逮也中女少女雖同處一家及其有行則各適其
所歸其志蓋不同非若坎離之隂陽相合也夫上火
下澤為睽上澤下火為革革亦二女同居而其志又
且不相得乃大亨何歟曰革以九居五以六居二大
亨者以其正也睽則反是此所以僅為小事吉也夫
物極必反睽久必合聖人於此有合睽之道焉何則
說而麗乎明也當是之時二志乖睽雖說亦見疑非
麗乎明不可也睽乃家人之倒體家人六二之柔本
居下倒轉為睽則六二進為六五而上行又得中而
應九二之剛則睽者合矣是以小事吉也古今蓋无
久睽不合之勢聖人亦无視亂不救之理且如天地
異位睽也而隂陽升降共成化育之功則其事同男
女異姓睽也而婚嫁往來俱有室家之願則其志通
萬物散殊睽也而在大化中均禀隂陽之氣則其事
類天地也男女也萬物也其體雖睽其用則合當睽
之時合睽之用則不止小事吉而已孔子恐人不明
其大故贊之曰天地睽而其事同也男女睽而其志
通也萬物睽而其事類也睽之時用大矣哉
蹇難也險在前也見險而能止知矣哉蹇利西南往得
中也不利東北其道窮也利見大人往有功也當位貞
吉以正邦也蹇之時用大矣哉
難謂䟦涉之艱苦險在前謂前有坎水之險下卦艮
止中互離明明則知止而不䧟於險也險之在前人
皆見之固不待智者而後見見險而能止則其所見
蓋有出於衆人之外者非衆人所能及故孔子特贊
之曰見險而能止知矣哉往得中謂以九居五往而
得其中也道窮謂九三處下卦之終而又在艮止之
極也往有功謂往而濟蹇必見大才大德之人乃有
功也夫處險之時見險而不知止固不可謂之智見
難而弗往救則非易之教也故彖言利見大人孔子
釋之曰往有功蓋恐其終於止而弗往也九五尊居
君位不失其正近而上六六四下而九三六二其位
皆正初六位雖不正然以隂而處下蓋亦正也則是
通國上下各守其分而无有不正故曰當位貞吉以
正邦也卦雖名蹇而諸爻皆无凶辭亦以其正故也
用謂變動而用事蹇之時非終於止而不用亦非小
有才者之所能用故曰蹇之時用大矣哉平菴項氏
曰險而止為蒙止於外也見險而能止為知止於内
也止於外者阻而不得進止於内者有所見而不妄
進此蒙與蹇之所以分也屯與蹇皆訓難屯者動乎
險中經綸以濟難者也蹇者止乎險中崎嶇以涉難
者也此屯與蹇之所以分也
解險以動動而免乎險解解利西南往得衆也其來復
吉乃得中也有攸往夙吉往有功也天地解而雷雨作
雷雨作而百果草木皆甲拆解之時大矣哉
解之為卦下坎險上震動險非動莫解故曰解險以
動唯動故能免乎險而不陷而卦名所以謂之解故
曰動而免乎險解九四為震體之主動而在外剛而
不過上二隂順之動而得衆人之助故曰解利西南
往得衆也解乃蹇之倒體解九二即蹇九五向也險
難在前則吾不可不任濟蹇之責當是時而往則往
為得其中道今險難解散无所事乎往則以來為得
其中道故曰其來復吉乃得中也難解之初乃與民
維新之時人方厭亂而餘風遺俗亂政弊法有不可
因者早革之則有功事勢既定而人心安於故常乃
始圖之則擾矣尚何功之有故曰有攸往夙吉往有
功也蹇之時艮山止於下坎水滯流於上蹇而為險
今為解則震雷動於上坎水浹洽於下解而為雨是
艮其所以蹇而震其所以解也方其未解則天地之
氣蹇澁而不舒及其既解則天地之氣發達而雷雨
作雷雨作則百榖草木之甲无不開拆故贊其時曰
大矣哉隆山李氏曰以畫觀之解者蹇之反以卦觀
之解者屯之反也大率屯蹇皆難之方興而解則難
之散也又以三卦之二體細觀之蹇之止乎險下固
不若屯之動乎險中而屯之動乎險中又不若解之
動乎險外也
周易集說卷十七
