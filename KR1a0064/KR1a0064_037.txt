周易集說卷三十七
宋俞琰撰
說卦傳二
帝出乎震齊乎巽相見乎離致役乎坤說言乎兊戰乎
乾勞乎坎成言乎艮
八卦始於震歴巽離坤兊乾坎而終於艮此氣化運
行之序也帝即天也以其主宰萬物故謂之帝自震
而出出而後齊齊而後相見相見而後致役致役而
後戰戰而後勞勞而後成成則復出矣他卦不稱言
而兊艮稱言蓋兊即說之謂艮即成之謂康節邵子以
此為文王八卦所謂後天之學也崔憬曰帝者天之
王氣也春分震王而萬物發生立夏巽王而萬物潔
齊夏至離王而萬物皆相見立秋坤王而萬物皆致
養秋分兊王而萬物之所悅立冬乾王而隂陽相薄
冬至坎王而萬物之所歸立春則艮玉而萬物之所
成終成始也以其(闕)王天下故謂之帝平菴項氏曰
後天卦之序播五行於四時震巽二木王春故震在
東南次之離火主夏故為南方之卦兌乾二金王秋
故兌為正秋乾次之坎水王冬故為北方之卦土王
四季故坤土在夏秋之交為西南之卦艮土在冬春
之交為東北之卦木金土各二者以形王也水火各
一者以氣王也坤隂土故在隂地艮陽土故在陽地
震陽木故正東巽隂木故近南而地接乎隂兌隂金
故正西乾陽金故近北而接乎陽此其序甚明而世
之言後天者或未之思也
萬物出乎震震東方也齊乎巽巽東南也齊也者言萬
物之潔齊也離也者明也萬物皆相見南方之卦也聖
人南面而聽天下嚮明而治蓋取諸此也坤也者地也
萬物皆致養焉故曰致役乎坤兌正秋也萬物之所說
也故曰說言乎兌戰乎乾乾西北之卦也言隂陽相薄
也坎者水也正北方之卦也勞卦也萬物之所歸也故
曰勞乎坎艮東北之卦也萬物之所成終而所成始也
故曰成言乎艮
萬物隨帝而出入者也前言帝此言萬物其致一也
震居東方位在卯於時為春氣化之運行自東而始
故曰出乎震巽居東南辰巳之間於時為春夏之交
物之長短不齊者至此畢達而無不潔齊故曰齊乎
巽離居南方位在午於時為夏氣之旺嘉之會也故
曰相見乎離離明也聖人南面而聽天下嚮明而治
蓋取之此者取其大明當天而位居正中也坤居西
南未申之間於時為夏秋之交氣至西南則稍息而
役役者休致矣致猶曲禮致事之致老而休息也坤
地也萬物之役役者至此皆休致而養於地故曰致
役乎坤兌居西位在酉於時為正秋氣至西而揫斂
萬物無不說澤故曰說言乎兑乾居西北戌亥之間
於時為秋冬之交氣至西北則隂之終而陽之始也
蓋自巽至兌四卦皆隂今也忽與乾遇則隂陽相薄
而戰故曰戰乎乾坎居正北方位在子於時為冬氣至
此藏伏而弗見坎水也物之勞者莫若水是為勞卦
既戰而後勞勞而後歸萬物之所歸由其勞也故曰
勞乎坎艮居東北丑寅之間於時為冬春之交一歲
之氣於此乎終又將於此乎始始而終終而始終始
循環而生生不息此萬物所以成終成始於艮也艮
止也不言止而言成蓋止則生意絶矣成終而復成
始則生意周流故曰成言乎艮真西山夜氣箴云子
盍觀夫冬之為氣乎木歸其根蟄坯其封凝然寂然
不見兆朕而造化發育之妙實胚胎乎其中蓋闔者
闢之基貞者元之本而艮所以為物之始終西山以
闔闢貞元發明終始兩字其說明矣闔也貞也即萬
物之終也闢也元也即萬物之始也或曰兌不言正
西而言正秋者萬寶告成實在正秋不特在西也正
秋秋分也以兌為秋分則震為春分而他卦皆可以
𩔖推也坤不言西南而言地者地即土也萬物皆産
於坤土而土王四季不可以一方言也坎為正北方
之卦又兼言水者天一生水實在於此所以為生物
之根也他卦皆言萬物而乾獨不言者戰不係於物
也他卦皆无所取而離獨有所取者以其居中而正
當聖人南面之位也節齋蔡氏曰震巽離乾坎艮皆
以方言兌以時言坤以地言所以然者夫子欲備三
者之義而互言之耳
右第五章言文王八卦方位始震終艮為運行四
時生成萬物之序白雲郭氏曰自天地定位之後
皆論八卦此章獨異復有重釋之辭蓋上論八卦
之位不明言其所故下復明言之曰震東方也巽
東南也如是則無嫌於重釋也
神也者妙萬物而為言者也動萬物者莫疾乎雷撓萬
物者莫疾乎風燥萬物者莫熯乎火說萬物者莫說乎
澤潤萬物者莫潤乎水終萬物始萬物者莫盛乎艮故
水火相逮雷風不相悖山澤通氣然後能變化既成萬
物也
神无方妙而不可測者也八卦各居一方雖各有所
在神則无在无不在萬物之出入皆有迹可見神則
无迹可見蓋妙乎萬物者也即其妙萬物者而為言
則雷之動萬物風之撓萬物火之燥萬物澤之說萬
物水之潤萬物艮之終始萬物此非神之所為乎固
皆神之所為而其神之妙則又在乎終始之間艮乃
萬物之終始也莫盛乎艮之盛鄭玄作成明道程子
曰大抵終始萬物莫盛乎艮此儘神妙須儘研窮此
理愚謂萬物出乎震成乎艮艮居東北與震相連是
為靜極復動是為貞下起元萬物蓋於此而終又於
此而始終始之間動靜相接此乃天地造化之至妙
者也故曰始萬物終萬物者莫盛乎艮且夫物之方
萌雷以動之萌而未舒風以撓之舒而尚柔火以燥
之堅其長也澤以說其外水以潤其内既說且潤矣
於是艮以止之止則終終則復始此六子各一其用
而其所以妙萬物者如是也乃若能變能化畢成萬
物則又在乎兩相為用不然則獨陽不生獨隂不成
有何變化遂又以六子兩兩相對而曰故水火相逮
雷風不相悖山澤通氣然後能變化既成萬物也横
渠張子曰一故神兩故化蓋謂此節齋蔡氏曰逮及
也悖逆也既盡也
右第六章先言六子之功用而其方位用文王八
卦後言水火雷風山澤之相偶則又用伏羲八卦
紫陽朱子曰文王八卦則兌震以長男而合少女
艮巽以長女而合少男皆非其耦故自動萬物者
莫疾乎雷至終萬物始萬物者莫盛乎艮皆别言
六子之用故以四時之次言而用文王八卦之序
下則推其所以成用於隂陽各得其偶故用伏羲
八卦若上用伏羲卦次則四時失其序下用文王
八卦則兌震艮巽皆非其偶矣或疑此章但言六
子而不言乾坤非不言乾坤也六子之神妙功用
即乾坤之神妙功用也紫陽朱子曰除了乾坤著
一句神也者妙萬物而為言引起則乾坤在其中
矣崔憬曰艮不言山獨舉卦名者以動撓燥潤之
功是雷風水火至於終始萬物於山義則不然故
言卦而餘皆稱物各取便而論也
乾健也坤順也震動也巽入也坎陷也離麗也艮止也
兌說也
健順動入陷麗止說此八卦之德也凡天下萬事萬
物之性情包括无有遺者向微孔子發明之則乾坤
震巽坎離艮兌終古不知為何義先儒以此八字為
八卦之訓詁誠哉是言也乾三畫純乎陽剛動而不
息故曰健坤三畫純乎隂柔靜而從陽故曰順震以
一陽生於二隂之下故曰動巽以一隂伏於二陽之
下故曰入坎以一陽投於二隂之間有陷溺之象故
曰陷離以一隂亞於二陽之間有附麗之象故曰麗
艮之一陽窮極於二隂之上故曰止兌之一隂發見
於二陽之上故曰說夫震坎艮皆陽卦其動其陷其
止蓋皆健之屬也巽離兌皆隂卦其入其麗其說蓋
皆順之屬也健則能動順則能入此震巽所以為動
為入也健遇順則陷順遇健則麗此坎離所以為陷
為麗也健者能動則能止順者能入則能說此艮兌
所以為止為說也其他近取諸身遠取諸物名件雖
不一皆當以此八德求之若一一細碎牽合附會則
失之鑿而鄙矣
右第七章言八卦之德如此吾何以知此為八卦
之德也曰先儒固嘗言之愚則於大有彖傳知之
大有彖傳云其德剛健而文明孔子蓋明以乾之
健離之明為德也紫陽朱子曰此言八卦之性情
性者其本性如此情者其發用亦如此白雲郭氏
曰八卦之名出於包犧氏上古之言止此八者而
巳文王能明之而不訓其義孔子訓之故後世可
以學易非健順八字則易不復能讀矣故乾坤八
字盡三才之道健順八字盡八卦六十四卦之道
乾為馬坤為牛
健而能行遠故乾之象為馬順而能載重故坤之象
為牛造化權輿云乾陽物也馬故蹄圓坤隂物也牛
故蹄拆陽病則隂故馬疾則卧隂病則陽故牛疾則
立馬陽物故起先前足卧先後足牛隂物故起先後
足卧先前足平菴項氏曰案天文馬於辰為午於宿
為星直一隂之月陽生於隂也馬性本隂故雖健而
能順行牛於辰為丑於宿為牛直二陽之月隂生於
陽也牛性本陽故雖順而善鬭
震為龍
龍能潛能躍而又能飛蓋物之最大而變化莫測者
也故乾以龍言震得乾之初畫剛而善動故亦為龍
康節邵子曰重淵之下有動物豈非龍乎平菴項氏
曰震東方也東方七宿有角有尾謂之蒼龍又十二
支以辰為龍宿直角亢角為蛟亢為龍皆震位也翼
為蛇軫為蚓主已亦震之餘氣也
巽為雞
巽得坤之初畫柔而善伏故以為雞括蒼龔氏曰雞
羽屬也而不能飛其性則為入為伏知時而善應也
漢上朱氏曰巽為風風主號令故雞號知時將號動
則鼓擊羽翰而後有聲平菴項氏曰酉為雞於宿直
昴蓋金畜也而主巽者巽位在巳金王於酉而生於
巳也九家易云風精為雞正巽之畜也
坎為豕
豕内剛而處汙穢坎之陷也漢上朱氏曰豕水畜也
美脊剛鬛則坎中陽也垂耳俯首而尾不足本末隂
也平菴項氏曰坎正北方之卦也亥為豕於宿直室
正水畜也故主坎
離為雉
雉文采外著離之明也平菴項氏曰離南方之卦也
南方七宿謂之朱鳥有咮有翼而无尾故又謂之鶉
鳳與鶉皆火畜也獨取雉者鳳全陽鶉全隂也凡走
𩔖皆屬隂凡飛𩔖皆屬陽鶉雉草伏野走而能卑飛
皆隂之附乎陽者也而雉得陽為多故其性介其色
文埤雅云雉不能遠飛高不過一丈長不過三丈故
高一丈長三丈為一雉此雉之隂也書稱雉為夏翟
以其色備五采尾至夏則光鮮此雉之陽也雉交蛇
蛇化雉者已與午皆朱鳥之次也雉化蜃雀化蛤者
内肉外殼皆離之象也雉於宿直胃與巽雞同直亦
蛇雉之義歟
艮為狗
艮為狗外剛而内馴也正義云艮為止狗能守家業
止外人平菴項氏曰戌為狗於宿直婁西方之宿也
而主艮者狗火精也艮位在寅火墓於戌而生於寅
也九家易云狗火精畏水故犬鬭以水灌之則解
兌為羊
兌為羊外柔而内很也平菴項氏曰未為羊於宿直
鬼南方之宿也而主兌者金生於土也羊屬土土生
金故有角而能觸
右第八章遠取諸物如此以文王八卦方位言之
雞雉皆鳥屬也故離為雉而在南巽為雞而在東
南牛羊馬豕狗皆獸屬也故兌羊在西坎豕在北
坤牛在西南乾馬在西北艮狗在東北龍能飛能
走故屬震而在東方介乎鳥獸之間
乾為首坤為腹
首者衆陽之所會圓而在上故乾為首腹者衆隂之
所藏虚而有容故坤為腹王太古曰案伏羲八卦乾
在上三卦之中故為首坤在下三卦之中故為腹
震為足巽為股
足主行震之一陽動於下有足之象故為足脛本曰
股輔下體者也巽之為股未詳其義王太古曰案伏
羲八卦震在下三卦而向左故為足而足之力在左
巽在上三卦而向右故為手而手之力在右今說卦
巽手與艮股互置求之於經觀卦上體從巽故曰盥
盥者滌手也豐卦九三則曰折其右肱豈非二三四
互巽乎姚氏嫌豐之无艮乃欲改肱為股未之思爾
坎為耳離為目
水内景陽在内猶耳之内聰故坎為耳火外景陽在
外猶目之外明故離為目或曰腎屬水而外通於耳
坎之象也心屬火而外通於目離之象也漢上朱氏
曰耳目通竅水火相逮也平菴項氏曰人覺則神在
目寐則神在耳故覺則開目而視離日主晝也寐則
用耳而聽坎月主夜也坎陽陷於隂故耳居隂而能
聽離隂麗於陽故目資陽而後視
艮為手兌為口
兌為口者兌之隂畫上虚故有口之象艮之為手未
詳其義王太古曰案伏羲八卦艮在下三卦之後而
為股今說卦之文與巽手互置然在易艮之初六曰
艮其趾六二曰艮其腓咸下體從艮故初六曰咸其
拇六二曰咸其腓九三曰咸其股而不以為手此明
證也愚謂荀氏九家易又以艮為鼻麻衣易亦以艮
為鼻其說云艮為鼻兌為口者山澤通氣也巽為手
震為足者雷風相薄也陳安卿舉此以問朱子朱子
對曰鼻者面之山晉管輅已如此說
右第九章近取諸身如此皆用伏羲八卦方位言
之漢上朱氏曰鄭本此章在乾為馬之前
乾天也故稱乎父坤地也故稱乎母震一索而得男故
謂之長男巽一索而得女故謂之長女坎再索而得男
故謂之中男離再索而得女故謂之中女艮三索而得
男故謂之少男兌三索而得女故謂之少女
乾純陽象天坤純隂象地六子皆自乾坤而生故乾
稱父坤稱母震坎艮皆坤體乾之陽來交於坤之初
而得震則謂之長男交於坤之中而得坎則謂之中
男交於坤之末而得艮則謂之少男巽離兌皆乾體
坤之隂來交於乾之初而得巽則謂之長女交於乾
之中而得離則謂之中女交於乾之末而得兌則謂
之少女索者隂陽之相求也陽先求隂則陽入隂中
而為男隂先求陽則隂入陽中而為女茲蓋天地造
化自然之道也人之夫婦男女其道亦然昧者自不
察爾孔氏正義云得父氣者為男得母氣者為女誠
哉是言也今曰一索再索三索蓋以三畫自下而上
之次序言稱者尊之之辭謂者卑之之辭或曰三男
之卦以氣言之則得乾一爻之竒以體言則得坤二
爻之偶以體言之則得乾二爻之竒是故一爻為氣
二爻為體伏羲卦位則以體相聚而女從父於東南
男從母於西北文王卦位則以氣相依而男從父於
東北女從母於西南不可槩觀也
右第十章以家之八位擬八卦又言六子皆生於
乾坤
周易集說卷三十七
