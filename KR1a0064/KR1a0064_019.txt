周易集說卷十九
宋俞琰撰
彖傳六
漸之進也女歸吉也進得位往有功也進以正可以正
邦也其位剛得中也止而巽動不窮也
漸之進也紫陽朱子謂之字疑衍或是漸字郭京易
舉正云吉下誤增也字秀巖李氏按王肅本女歸吉
也作女歸吉利貞本漸乃歸妹之倒體歸妹六三進
為漸六四是進而得位也或謂坤六三進交於乾下
自内往外而為女歸之象誤矣人患不得位耳不得
位則雖賢无以施其功令既進得位則其往也有功
矣進得位往有功也蓋釋女歸吉而指六四進以正
則可以正邦也蓋釋利貞而指九五彖傳凡論主爻
之得必以五兼言之此易道尊君之大義也夫正邦
之道當先正身其身正孰敢不正今九五之進也以
正則國人化之如二如三如四皆進以正初上雖不
得位然初以隂居下上以陽居上亦无有不正者諸
爻皆正而九五又得尊位之正又剛而得中故不止
乎往有功而其正又可以正邦也止而巽動不窮此
合二體而言漸也止有安靜之義巽有和順之義内
不止則非漸之道外不巽則非進之道内止而外巽
則安靜和順而无躁進之失有不動動則不至於困
窮也大凡欲速則不達其動必窮今夫漸之動也止
而巽則非欲速者也是以動而不窮也
歸妹天地之大義也天地不交而萬物不興歸妹人之
終始也說以動所歸妹也征凶位不當也无攸利柔乘
剛也
歸妹之為卦兌下震上九四陽爻在上卦二隂爻之
下六三隂爻在下卦二陽爻之上一上一下有天地
相交之象故曰歸妹天地之大義也夫有天地則有
萬物有萬物則有男女男女之交與天地之交其義
一也是故天地交則萬物作興不交則萬物從何而
生男女交則生生之道不窮不交則人道廢而人類
滅矣今夫女之歸男乃生生相續之道男女交而後
有生息有生息而後其終不窮前者方自此而終後
者又自此而始始終相續而不窮此歸妹所以為人
之終始也說以動謂兌之說以震之動也動而嫁妹
凡親黨之在内者皆喜說也大抵兄之於妹未必如
愛女之情甚切今也父有遺孤而子能嫁之宗族蓋
无有不喜說者以其所歸者妹也故曰說以動所歸
妹也夫震為長男兄也兌為少女妹也或者以震男
為夫兌女為妻遂謂說以動為男說而動夫卦名歸
妹則當以兄嫁妹求其義指兄為夫可乎唯其誤以
震男為兌女之夫乃謂所歸者小女而就震言說遂
謂長男說小女之色不以德殊不思說者兌也非震
也又就兌言動遂謂少女說而動殊不思動者震也
非兌也二三四五皆位不當也三五皆柔乘剛也而
彖傳之意則專指六三何也曰六三乃成卦之主爻
也六三位不當又以柔乘剛蓋不特在夫婦為失倡
隨之意又為臣犯君子抗父賤陵貴小加大无一而
可此所以動則皆凶而无攸利也
豐大也明以動故豐王假之尚大也勿憂宜日中宜照
天下也日中則昃月盈則食天地盈虚與時消息而况
於人乎况於鬼神乎
豐者至高至滿而極盛之義故曰豐大也為卦下離
明上震動明以動相資故亨節齋蔡氏曰明以動合
二體言其致亨之道豐疑作亨王者處豐大之世天
下至廣人民繁庶事物衆多保之治之之道當務行
寬大蓋非小才小智所能故曰王假之尚大也日正
中則大明當天而其照天下也无幽不燭无隱不彰
王者富有四海所治既衆思慮安得周及必如日之
正中而无偏照則宜故曰勿憂宜日中宜照天下也
然日无常中之時中則必昃月无常盈之時盈則或
食天地之大猶有盈虚之變而與時消息况於人况
於鬼神且以人言之有生則有死不能常生而不死
更以鬼神言之有聚則有散又安能常聚而不散盈
虚猶言盛衰消息猶言進退盛極則衰進極則退理
之常也是理也非獨人與鬼神如是雖天地亦如是
故曰日中則昃月盈則食天地盈虚與時消息而况
於人乎况於鬼神乎於豐大之時而為此戒蓋以持
盈之道略不謹慎則必至傾覆也文王曰宜日中謂
豐大之時居至尊而照臨天下當如日之正中乃无
偏私蓋恐其不及而勉之孔子又恐其過而不能常
如日之正中遂戒以日中則昃月盈則食與夫三才
鬼神之道蓋又發明文王彖辭言外之意
旅小亨柔得中乎外而順乎剛止而麗乎明是以小亨
旅貞吉也旅之時義大矣哉
旅二五皆柔得中今曰旅小亨柔得中乎外蓋指六
五謂六五柔順而得在外之中與他卦之柔得中者
不同也伊川程子曰所謂得在外之中中非一揆旅
有旅之中也愚謂剛強非處旅之道人所不能容故
莫尚乎柔順在旅而柔順則知處旅之道矣然柔順
又不可過過於柔順則无以自立甚而柔媚取容而
順從乎人適以自賤皆非得中者也豈處旅之道哉
故唯柔得中乎外而順乎剛斯可矣順乎剛亦指六
五謂六五處兩剛之間而能順乎剛德之人以為己
之助也承乘皆剛是羇旅之人交於強有力者也苟
非善處則取辱招禍必矣旅之為卦下艮止上離明
止而麗乎明蓋兼上下二體總言之也論語云居是
邦也事其大夫之賢者友其士之仁者此即止而麗
乎明之謂也所謂止而麗乎明雖兼二體而言其所
重則在上九九三艮體之止也其位在旅之下而得
其所止則其自處者正又能附麗於明則其所依者
又正可謂善處旅矣其占為上下皆小亨而在下者
又當守其旅之正故總結之曰是以小亨旅貞吉也
或曰旅彖傳凡兩言小亨其一疑衍非也旅之時最
難處旅之義不可不知蓋其亨雖小其時義則大故
又贊之曰旅之時義大矣哉聖人小其亨而大其時
義非大旅也大其處旅之道也
重巽以申命剛巽乎中正而志行柔皆順乎剛是以小
亨利有攸往利見大人
巽之取象在天為風在人君為命風者天之號令其
入物也无不至命者人君之號令其入人也亦无不
至卦叠兩巽有號令重復之象故曰重巽以申命申
猶書堯典申命羲叔之申義皆訓重漢上朱氏曰内
巽者命之始也外巽者申前之命也愚謂孔子明言
重巽以申命蓋申命所以體重巽之義也九五之剛
為巽之主中正而无過為命出則九二之剛巽乎九
五而罔敢或違故曰剛巽乎中正與姤傳謂剛遇中
正相似彼以四五言此以二五言也夫二五兩剛本
不相合以在重巽之時而上下相巽此九五之志所
以行也六四在九五之下順承九五之剛初六在九
二之下亦順承九二之剛故曰柔皆順乎剛上以巽
道化下下以巽道事上上下皆巽是以小亨而利有
攸往又利見大人孔子蓋總解文王彖傳三句故用
是以兩字結之其句法與旅之彖傳同夫巽以六四
之柔為成卦之主爻而孔子乃曰剛巽乎中正又曰
柔皆順乎剛而不以隂為主易道崇陽抑隂尊君卑
臣例如此也平菴項氏曰以卦體言之重巽以申命
是小亨也事必待申命而後行豈大亨之規模哉剛
巽乎中正而志行是利有攸往也柔皆順乎剛是利
見大人也其辭與旅相類皆總陳卦義而用是以二
字結之故知當作三句分說也
兌說也剛中而柔外說以利貞是以順乎天而應乎人
說以先民民忘其勞說以犯難民忘其死說之大民勸
矣哉
說和說也兌以一隂居二陽之上其柔外見而和說
故曰兌說也卦疊兩兌則二五以剛爻居中有中心
誠實之象三上以柔爻居外有接物和柔之象中心
誠實則不欺於天接物和柔則不拂于其人說也以
道而所守者正是以上順天理下應人心故曰剛中
而柔外說以利貞是以順乎天而應乎人向使外柔
而中不剛則内无所守其說必流殆將无所不為而
違道干譽又何順天應人之有順天指上兌而言應
人指下兌而言乃若說以先民說以犯難此兩說字
亦為重兌而發夫和說之道若内若外无施不可在
内而以之先民則民皆欣然效力忘其勞而不辭在
外而以之犯難則民亦欣然赴敵忘其死而不顧茲
蓋說之以道故也說之以道孟子所謂以佚道使民
雖勞不怨以生道殺民雖死不怨殺者是也以至父
語之子兄語之弟逓相勸勉皆忘其勞與死而无怨
心則其說也豈不大矣哉故曰說以先民民忘其勞說
以犯難民忘其死說之大民勸矣哉民勸謂民自勸
非勸之使然也孔氏正義云先以悦豫勞民然後使
之犯難則民皆授命忘其犯難之死伊川程子曰說
道之大民莫不知勸人君之道以人心說服為本故
聖人贊其大
渙亨剛來而不窮柔得位乎外而上同王假有廟王乃
在中也利涉大川乘木有功也
渙之剛來與隨之剛來同皆指後卦而言渙乃節之
倒體渙九二之剛蓋來自節之九五既非自漸來亦
非自否來夫剛之來也雖在下卦坎險之内而險難
蓋巳渙散不至乎窮極故曰剛來而不窮渙六四之
柔在節為六三本在下體又不得位倒轉為渙之六
四則得巽位隂柔之正而上與九五同是巽體又同
其正故曰柔得位乎外而上同此據成卦之由而釋
亨之義也剛來濟柔動乎内而无險困之難柔往輔
剛止乎外而无違逆之乖此所以能渙散險難而致
亨也王謂九五渙之君也有九二剛中之臣相與渙
散其險難又有六四同體之正人為之輔由是九五
之王得以大建宗廟中天下而立使民望有所屬故
曰王假有廟王乃在中也巽木以為舟楫有致遠之
功當此風行水上之時冰釋而舟楫可通故曰利涉
大川乘木有功也童溪王氏曰不及利貞疑有逸文
郭京易舉正云利涉大川下脱利貞二字誠齋楊氏
曰濟難才也散難非才也德也巽之才木也其德風
也水之深能溺萬物然乘一木則悠然而濟水之怒
能決九川然遇一風則歘然而散才以濟之德以散
之天下之大難一朝渙散而不復聚渙之所以亨也
節亨剛柔分而剛得中苦節不可貞其道窮也說以行
險當位以節中正以通天地節而四時成節以制度不
傷財不害民
節之剛柔分與噬嗑同皆以一剛一柔分居内外而
各為之主也九五九二皆以剛爻居得其中是為剛
得中剛柔分而不至乎偏剛得中而不至乎過此節
之所以亨也故曰節亨剛柔分而剛得中中下欠一
也字上六柔而失中居節之極是乃過於節而節之
苦者也凡物過節則苦味之過正形之過勞心之過
思皆謂之苦節而苦則非通行之道故曰苦節不可
貞其道窮也為卦下兌說上坎險說以行險此又以
二體言節之所以亨也險乃人之所難行者也說以
行之則亨矣又豈至乎困窮哉當位以節中正以通
此再釋亨義也九五居得其位為節之主以身率先
用節之道度吾身之可行者行於天下中而无過正
而无私則通行而无弊矣若夫已自不能節而強人
以所難是豈通行之道哉或曰節居第六十卦計三
百六十爻應一歲三百六十日當期之數一歲之間
自立春至大寒為氣二十有四為節十有二而温凉
寒暑各有其定限遂成春夏秋冬故曰天地節而四
時成天地之有四時此天地之節也人君體天地之
節以裁制其法度輿服宫室莫敢或侈税賦徭役莫
敢或過然後財无妄費民无横害故曰節以制度不
傷財不害民論語云節用而愛人正是此意蓋節用
所以愛人傷財則必至於害民也古之人恭儉而取
民有制者何也深知傷財為害民之本也
中孚柔在内而剛得中說而巽孚乃化邦也豚魚吉信
及豚魚也利涉大川乘木舟虚也中孚以利貞乃應乎
天也
柔在内謂六三六四之柔在四剛之内剛得中謂九
五九二居得其中内以全卦言中以二體言也中孚
成卦之主爻在六三六四而彖傳又兼九五九二言
崇陽而抑隂不以隂為主也說而巽孚乃化邦此又
以二體言孚也為卦兌下巽上一說一巽上下相孚
故邦國不言而化也豚魚即江豚也出則澤上必有
風未嘗失信許渾詩謂江豚吹浪夜還風是也或從
王弼分豚魚為二物謬矣郭京易舉正云豚魚吉信
及也今本多豚魚二字愚謂信及豚魚猶詩序云德
如羔羊及乃近似之謂非施及之及也謂人之不失
信比及於豚魚之信也巽木動於兑澤之上有乘木
之象四陽在外而内函二隂有舟虚之象舟虚則无
沉溺之患而利於涉險也中孚以利貞乃應乎天也
謂守信而不以正則悖理也天即理也應天謂合乎
理也中孚之道近乎誠誠者天之道人之心虚則誠
誠則天矣厚齋馮氏曰中孚之義猶无妄有正有不
正如盗賊之相羣男女之私期皆孚之不正者也故
曰中孚以利貞
小過小者過而亨也過以利貞與時行也柔得中是以
小事吉也剛失位而不中是以不可大事也有飛鳥之
象焉飛鳥遺之音不宜上宜下大吉上逆而下順也
陽大隂小小過之卦二陽而四隂小者過也小者雖
過然小事亦有過而亨者也小過下脱亨字當云小
過亨小者過而亨也事有時而當過則其過也從時
之宜非過也况又以正道固守而不至過甚故曰過
以利貞與時行也六五六二隂柔雖小然皆得中故
施之小事則可九三九四陽剛雖大然皆不得中位
故施之大事則不可郭京易舉正云柔得中是以可
小事也今本脱可字而事下誤增吉字理或然也小
過乃中孚對體中孚肖離離為雉鳥飛之象也飛鳥
之象在中孚則有之變為小過則飛鳥已過但遺其
音聲耳亦謂中孚有卵象鳥自卵出故小過有飛鳥
之象又謂二剛在中四隂在外翼之為飛鳥展翼之
象皆鑿說也柔之為道在下而承剛為順在上而乘
剛為逆上逆而下順釋不宜上宜下之義上逆謂六
五乘九四之剛而在上也下順謂六二承九三之剛
而在下也若就飛鳥言之則遡風而上為逆隨風而
下為順也當此不宜上宜下之時詎可捨順而趨逆
哉伊川程子曰所過當如飛鳥之遺音鳥飛迅疾聲
出而身已過然豈能相遠也事之當過者亦如是身
不能甚遠於聲事不可遠過其常在得其宜耳不宜
上宜下更就鳥音取宜順之義又曰有飛鳥之象焉
此一句不類彖體蓋解者之辭誤入彖中伊川所謂
彖即彖傳也以彖傳為彖蓋承王弼之舊云爾或謂
大吉之大亦衍文蓋承彖辭傳寫之誤也
既濟亨小者亨也利貞剛柔正而位當也初吉柔得中
也終止則亂其道窮也
一說謂既濟所以亨小者是必大者亨其小者然後
可以為亨也一說謂小上更有一小字大者亨小而
小者亨則大者之亨可知也紫陽朱子依嵩山晁氏
云濟下脫小字當作既濟小亨小者亨也愚謂陽大
隂小小指六二也三隂之中唯六二正而且中有亨
通之道焉孔子恐人以小亨為亨之小故特加者字
明其為六二之亨也六二蓋既濟之主爻也初三五
陽位而以九居之此剛正而位當也二四上隂位而
以六居之此柔正而位當也剛柔正而位當在他卦
亦有之乃若三剛之柔皆正而位皆當則六十四卦
之中獨此一卦而已故孔子於此特贊之也六二以
柔順之德附麗於二陽之間而得其中故曰初吉柔
得中也六四上六不中者也九五陷於其間止而不
動則必至於困窮故曰終止則亂其道窮也彖辭曰
終亂彖傳乃曰終止則亂終止何以亂也於其終有
止心則亂也人之常情處无事則止心生止則怠怠
則有患而不為之防此所以亂也當知終止則亂不
止則不亂也是故君子有終身之憂而无一朝之患
豈至於困窮哉隆山李氏曰既濟六五三隂皆在三
陽之上而離之一隂又居中而履正其曰亨者指
離之一隂而為之言也平菴項氏曰六二以柔為卦
之主隂為小故稱小焉謂小大皆亨者誤也
未濟亨柔得中也小狐汔濟未出中也濡其尾无攸利
不續終也雖不當位剛柔應也
中謂六五之中柔得中未出中皆指六五未濟所以
亨者六五為未濟之主柔得其中而无過為也故曰
未濟亨柔得中也卦有兩險下體坎三四五又互坎
此兩險也故必至於上九乃可以脱險乃可以言濟
六五雖處下坎之上而未脫互坎之險則猶在未濟
之中故曰小狐汔濟未出中也終謂卦之終上九是
也續繼也六五苟能繼其前功更進一步而終之則
出乎險外而未濟當變為既濟矣奈之何小狐力弱
而不能繼哉故曰濡其尾无攸利不續終也既未能
出中又不能續終然則何時而可亨也故又曰雖不當
位剛柔應也謂六五位雖不當然不有九二之應則
剛柔相濟有亨道焉豈可竟以為无攸利哉文王以
未濟次既濟孔子釋未濟復於无攸利之後釋亨字
曰雖不當位剛柔應也蓋易道貴乎變通不欲其終
窮也或以為此八字錯簡當在柔得中也下豈其然
乎平菴項氏曰既濟未濟皆以柔為主既濟自六二
而達於上六則既濟之事已終故為既濟未濟自初
六而至于六五幾於濟矣而未能出中以至於上則
其事猶未終也故為未濟知此義則未濟之卦辭不
待解而自明矣其曰雖不當位亦指六五言之雖六
爻皆不當位義但取五而已
周易集說卷十九
