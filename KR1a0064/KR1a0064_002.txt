周易集說卷二
宋俞琰撰
上經二
䷅(坎下乾上)
訟有孚窒惕中吉終凶利見大人不利涉大川
訟爭辯也上乾剛下坎險又為内險外健皆訟之道
也九二為成卦之主爻有孚窒惕中吉終凶皆指九
二有孚窒惕謂九二雖與九五同德相孚然為二隂
所陷而曲直未判則此心未免窒塞而不通惕懼而
不自安也中吉謂剛而得中所以吉也終凶謂訟不
可成要其終則雖勝亦凶大人指九五利見謂占者
訟而有理則宜見之也坎水之險在下乾以剛乘險
以實履陷故其象占又為不利涉大川
初六不永所事小有言終吉
初六以隂柔處訟之初才弱位卑而為訟不成故不
言訟而曰不永所事小有言終吉夫彖辭言終凶爻
辭乃言終吉何也曰彖為訟者言爻為不訟者言也
九二不克訟歸而逋其邑人三百戸无眚
九二以剛居柔故不克訟逋逃也與五不相應遂歸
而逋既逋則近已者皆无連坐之患故曰其邑人三
百戸无眚
六三食舊德貞厲終吉或從王事无成
六三柔而不訟故不言訟食猶食邑之食言所享也
訟六三之貞即坤六三之貞故稱舊德其位雖處九
二剛陽之上而危厲然以貞道自守而不訟亦終吉
也故曰食舊德貞厲終吉王指五或從王事无成與
坤之六三同是亦舊德也彼言或從王事无成又言
有終此但言或從王事无成而不言有終何也曰彼
順而此險也險非善後之道也
九四不克訟復即命渝安貞吉
九四以剛居柔故亦不克訟即就也渝變也鄭國風
羔裘詩云舍命不渝大雅板詩云敬天之渝皆訓變
訟非善事四也捨其不善以復其善遂聽命於五而
渝變前日之所為安守今日之正理故吉
九五訟元吉
九五以剛明之德居尊而又中正彖辭所謂大人是
也訟之有理者見之必𫉬伸矣元吉乃吉之盡善者
也蓋其始焉本吉非若九四轉凶而為吉也
上九或錫之鞶帶終朝三褫之
鞶帶大帶也所以束身而用其恭也上九終極其訟
徼幸取勝故或有鞶帶之錫錫之所以愧之也鞶帶
指三錫之者五也三與上相應蓋與之從事於王所
者也三不有其成上乃得受此錫褫解也終朝三褫
之愧可知矣三去聲
䷆(坎下坤上)
師貞丈人吉无咎
師兵衆也貞正也此卦下坎上坤動衆行險而以順
師之正也丈人當如困彖辭作大人指九二陽德之
大也剛中而有應衆隂皆順從之故吉而无咎
初六師出以律否臧凶
在師之初故曰師出律言其和否方九反否臧不善
也春秋左氏𫝊云師克在和不在衆今以六歸初柔
邪而不中焉得和不和則不善喪師之道也故曰否
臧凶按周禮太師執同律以聽軍聲蓋古者出師必
吹律律和則知士卒同心猶後世軍中風角鳥占也
九二在師中吉无咎王三錫命
在師之中為成卦之主故以彖辭吉无咎屬之所以
吉而无咎者有應于上而六五之君寵任之專也剛
中而无過故為三承王命之奬諭王指五三去聲
六三師或輿尸凶
或疑辭行師而用人不一則衆有疑二之心也輿與文
子輿死扶傷之輿同尸與春秋左氏𫝊秦封殽尸楚
收晉尸之尸同輿尸謂師徒撓敗輿載其尸而歸也
六三半動半靜柔邪而不中故其凶如此
六四師左次无咎
左次退舍而處于僻左之地也按春秋莊公八年師
次于郎以俟陳人蔡人次謂止而不進也易以陽為
右隂為左六四爻位俱隂故稱左才志柔弱雖不能
成進取之功然居得其正而能完師以退故亦无咎
六五田有禽利執言无咎長子帥師弟子輿尸貞凶
下有二應是為田有禽言當依郭京作之畋于田所
以去害稼之物執之則利故无咎師至五乃師旋論
功之時故言長子弟子之得失長子指九二弟子指
六三六三柔而不中其可使哉必固使之故有輿尸
之凶是誰之過歟貞謂六五固執而不知變也
上六大君有命開國承家小人勿用
師至上乃定功行賞之時故言大君有命開國承家
君指六五以隂柔之小下從九二陽剛之大故稱大
開國謂封為諸侯承家謂𫝊之子孫而世襲其爵小
人勿用謂小人得此占則不宜動而用事也
䷇(坤下坎上)
比吉原筮元永貞无咎不寧方來後夫凶
比相親也九五以一陽居尊而衆隂在下皆比之故
吉原再也禮之原廟原𧖟春秋左氏傳之原田皆訓
再初筮得坤再筮得坎九五乃為成卦之主剛得中
而元永貞故无咎坎勞卦是為不寧謂六四輔已而
不憚其勞也來謂在下三隂之順從也坎為加憂坤
隂多疑師旋之後天下歸附方新上下憂疑未定四
也不遑寧處以五之意達于初二三又以初二三之
意達于五然後上下相應而初二三乃始順從而來
比也上處外獨後于五是為後夫不得其比故凶
初六有孚比之无咎有孚盈缶終來有它吉
此爻凡兩言有孚當分為兩說始言有孚孚于四也
次言有孚孚于二也四乃五之近臣初與之比固亦
无咎二與五乃君臣正應初與二比則可因二以比
五此則吉之道也缶指二虚而能受故象缶盈之者
五也謂二五相比之深如水之盈缶也始者二往比
五終則五來應二故曰終來二非初之正應故言它
六二比之自内貞吉
五為比主二應五而自内比之則无假於它故言自
貞吉謂六二能固守以正不比三而比五則吉也
六三比之匪人
匪非也比上六之後夫則所比非其人矣
六四外比之貞吉
二在内而應五故曰比之自内四在外而承五故曰
外比之二四皆守正而不與三比故其占皆曰貞吉
九五顯比王用三驅失前禽邑人不誡吉
九五以剛明中正之德居尊至公无私而下皆順從
故曰顯比師二至五比五至二皆歴三爻故師言三
錫比言三驅王用三驅失前禽猶王制天子不合圍
之義禽既去則不追故曰失前禽前禽即後夫衆已
比五而上獨後至是為後夫衆皆隨五而上獨前去
是為前禽邑人指二誡者戒其不妄殺也是時下皆
順從而邑人蓋知上意故不待誡凡此皆吉之道也
上六比之无首凶
比道貴先而上六獨為後夫比之无首者也故凶
䷈(乾下巽上)
小畜亨密雲不雨自我西郊
釋文云畜本作蓄勑六反六四以隂柔之小為成卦
之主而才力單弱包蓄三陽不住是為小畜内健而
外巽四與五又相孚故亨雲隂氣西郊隂方陽倡隂
和則隂陽和洽而為雨隂先陽倡則隂陽不和而无
雨今也雲雖密而不雨蓋自我西郊故也我與西郊
皆指四在下三陽皆不順從故其象如此
初九復自道何其咎吉
復謂返於本位也以初九之剛往應六四之柔而受
其制豈不失其道而有咎今也返而以正道自守故
能轉咎而為吉
九二牽復吉
與初九相牽連而復故吉
九三輿說輻夫妻反目
輻當如大畜九二作輹車下横縛也說音脱輻指二
輿三自謂也二牽初而復則三之輿說其輹而不行
矣九三與六四隂陽相並夫妻之象也陽不受制於
隂則其情不和故曰夫妻反目
六四有孚血去惕出无咎
四與五相孚而位據羣剛之上不能无爭爭則必傷
而言血去者六四柔順而正雖與五合志不挾勢以
陵下蓋无爭也无爭則无傷況又惕然而懼釋位而
出則亦无咎矣其義與需六四同
九五有孚攣如冨以其鄰
五與四相孚親密而固結之甚故曰攣如易以陽實
為冨九五陽爻故曰冨冨以其鄰謂九五之所以冨
蓋能任用六四併力以畜乾也
上九既雨既處尚德載婦貞厲月幾望君子征凶
彖辭云密雲不雨謂隂陽不和也爻至上九畜極則
倒轉為履乾上兊下其澤自天而降昔之不雨者今
既雨矣雨則和和則止故曰既雨既處處上聲尚德
載婦貞厲月幾望皆指六四隂之所尚宜處下以德
載物今也三陽在下而六四高據其上豈所宜哉倒
轉為履之六三而居下則順承三陽而為載乃所宜
也隂畜陽猶婦畜其夫畜道既極猶固執而不知變
則危矣故曰婦貞厲幾音機近也月與日正相對為
望幾望謂將望而光未盈也能以危厲為戒而不自
滿假則如月之幾望也君子指占者而言以正道而
行謂之征君子得此占雖以正道而行亦宜處靜而
不宜動下无應援動將何之動則凶也
䷉(兊下乾上)
履虎尾不咥人亨
履虎尾謂乾剛在前兊柔自後躡之也乾雖剛猛如
虎兊以和說應之則不至見害故曰不咥人咥直結
反齧也占者所履如此亨之道也
初九素履往无咎
履道貴柔不貴剛在履之初而以剛居剛本亦有咎
唯能安于素履處卑下而不僭則其往也无咎
九二履道坦坦幽人貞吉
九二以剛居柔而得中履道之坦坦者也處靜守貞
内安恬退而不自亂故其象為幽人其占曰貞吉
六三眇能視跛能履履虎尾咥人凶武人為于大君
視欲其正而六三不正眇也雖能視不足以有明也
行欲其中而六三不中跛也雖能履不足以有行也
彖辭言履虎尾此亦言履虎尾六三乃成卦之主爻
也彖辭言不咥人此乃言咥人凶彖自彖義爻自爻
義也六三不中不正又以柔居剛動則遇害故為咥
人之凶武人得此占則見危授命奮不顧身可以有
為而進用于大君也大君指九五而言
九四履虎尾愬愬終吉
乾之剛猛如虎上九其首九四正尾也故亦曰履虎
尾愬所革反愬愬驚貌九四雖不中不正然以剛居
柔履危而知懼故其占為始雖甚危其終則吉
九五夬履貞厲
履以和行而九五下无正應唯以剛明自任凡事決
而不和又固執而不知變危厲之道也
上九視履考祥其旋元吉
視履為句考祥其旋為句祥當依荀爽作詳初居履
之始故言往上居履之終故言旋昔往而今旋也能
自視所履而加考察之功詳審其旋不失其素而終
始如一則元吉不然何元吉之有
䷊(乾下坤上)
泰小往大來吉亨
泰者天地交而上下相通之時也小往謂隂往居外
大來謂陽來居内内君子而外小人故其占曰吉亨
初九拔茅茹以其彙征吉
茅茹茅之根也彙音謂類也初進則二三俱進猶茅
根牽連拔則俱起故其象為拔茅茹以其彙而其占
為征行之吉
九二包荒用馮河不遐遺朋亡得尚乎中行
荒與書說命荒野之荒同初九在下剛而不中荒野
草茅之士也九二包容之故曰包荒若九三則非但
剛而不中又處健體之極徒步涉河死而无悔者也
九二亦用之故曰用馮河馮音憑詩小旻云無敢馮
河毛氏注云馮陵也三隂在外雖遠九二亦不弃之
故曰不遐遺朋謂坤之朋六四上六是也中行指五
尚配也五交于二則五也喪其坤朋而二也得尚乎
五故曰朋亡得尚于中行向使六五不朋亡而唯與
六四上六為黨則二欲上交于五其可得乎
九三无平不陂无往不復艱貞无咎勿恤其孚于食有
福
陂彼偽反有平則有陂有往則有復无有久平而不
陂久往而不復者三處泰道方中之時亦未至乎極
聖人居安慮危故為此戒艱則操心也危而不敢慢
易貞則守德也固而不敢放縱如此則无過咎而彼
之孚可以勿憂我之福可以自享蓋在我者禮義不
愆則自治有餘何用它恤
六四翩翩不冨以其鄰不戒以孚
翩翩降以相從之貌易以隂虚為不冨六四隂爻故
曰不冨四當小人道消之時所以翩翩然下交于初
者其心自歉其不冨遂以其鄰偕來也戒備也戒而
孚則非其願不戒以孚則其中心願也泰之時上下
交而其志同君子小人兩不相疑又何戒備之有三
陽以其彙交于上故三隂亦以其鄰交于下三交于
上勿恤其孚故四交于下亦不戒以孚
六五帝乙歸妹以祉元吉
六五以隂柔居尊下應九二為帝乙歸妹之象祉禄
也以祉以禄及下也以二視五則自下而尚于五以
五視二則自上而歸于二上下相交吉之盡善者也
卦互歸妹故其象占如此
上六城復于隍勿用師自邑告命貞吝
隍城下塹城以積土而成圯則土復歸隍泰極則倒
轉為否故其象如此其占曰勿用謂不可動而用事
也是時城圮隍塞自治且不暇何暇興師動衆以治
人也哉師衆也邑都邑國之内也師自邑告命則征
伐自大夫出也泰之三隂本在外以聽命于内者倒
轉為否則三隂乃居内以制其外嚮也内君子外小
人至此則内小人外君子君子反聽命于小人也貞
吝戒占者固執而不識時勢則有甚可羞吝也
周易集說卷二
