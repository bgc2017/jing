周易集說卷二十四
宋俞琰撰
爻𫝊五
巳事遄往尚合志也
尚合志謂上與六四之志相合也伊川程子曰尚上
也時之所崇用為尚初之所尚者與上合志也四頼
於初初益於四與上合志也紫陽朱子曰尚上通
九二利貞中以為志也
損下益上之道損有餘以補不足適中而已盖有餘
則損之為中九二非有餘者則以弗損為中九二以
位言其位得中而其志如此故曰中以為志也
一人行三則疑也
一則專而無他志三則雜而疑所與此人之常情也
伊川程子曰一隂一陽豈可三也故三則當損
損其疾亦可喜也
人之无疾是可喜也有疾而損其疾則亦可喜也
六五元吉自上祐也
五居君位之尊而言上祐其天祐乎以爻象觀之上
謂上九五受上之益故言自上祐
弗損益之大得志也
益九五之君以益下為心故大得志損上九乃臣也
亦大得志然則君臣上下皆當以益下為心也
元吉无咎下不厚事也
厚事重厚之事也即大作之謂猶詩北門云王事敦
我是也下不厚事者初九在下本不可當此大任然
既受六四之益悅而忘勞所以事雖重厚而不以為
重厚也紫陽朱子曰下本不當任厚事故不如是不
足以塞咎也
或益之自外來也
六二中正非求益者也初九益之盖出於望外非其
正應也故曰或益之自外來也外指損之上九益初
九盖自損上九而來也損六五受上九之益曰自上
祐益六二受初九之益曰自外來均言其所自也
益用凶事固有之也
事之凶變而施益固亦有之非其常也故曰益用凶
事固有之也其語意句法與无妄九四爻𫝊同誠齋
楊氏曰惟凶事則固有是舉不然則否岷隠戴氏曰
固有之言事之當然不以為異也
告公從以益志也
告於公而見從豈但六四有益下之志哉亦以六五
有此志也
有孚惠心勿問之矣惠我德大得志也
四既有孚而順我之心則雖有所損亦不必問之矣
吾志在乎益下今也下皆受其賜而順我之德則吾
大得志也節初齊氏曰四承志五得志也
莫益之偏辭也或擊之自外來也
益之時上益下下報上而上下皆有益上九獨不然
則所謂莫益之乃其偏辭也三應上擊之者五非三
也孔子恐占者誤以為三故曰或擊之自外來也平
菴項氏曰諸爻无无益者獨上九一爻无益之者故
曰偏辭也
不勝而往咎也
爻言往不勝為咎孔子釋之曰不勝而往咎也謂未
往之先巳知其必不能勝盖明初九之所以為咎也
有戎勿恤得中道也
初過剛二則剛中而无過无不及處之盖得中道所
以有戎勿恤
君子夬夬終无咎也
君子當衆陽决一隂之時與上六小人為應能无咎
乎今也决而又决雖其間去就委折不能不致疑於
同列逮夫事久則明終亦无咎也
其行次且位不當也聞言不信聰不明也
九四之其行次且盖以剛居柔而其位不當也既聞
言則非不聰也昧而不信耳不信則其心不明甚矣
孔子釋是爻不責其不聰而責其不明盖誅心之論
也平菴項氏曰夫以九五之正一與上比猶為未光
况九四之不正其能明乎
中行无咎中未光也
九五之决去上六其事雖正然其心潜有所係特以
義之不可而不容不决耳盖非其本心也僅可以免
咎未足以為光明也宋成曰詳註驗經誤增中字
无號之凶終不可長也
小人都不能善終其終必敗夬之一隂又安能長在
五陽之上哉故曰无號之凶終不可長也趙氏輯聞
云凡言終者要其終也
係于金柅柔道牽也
牽釋係字初六之柔近係于九二則不進矣故曰係
于金柅柔道牽也隂性善係牽係盖隂柔之道也
包有魚義不及賓也
義者宜也初之魚二既有之宜乎其不及四也
其行次且行未牽也
牽即初六柔道之牽九三雖與初六同體然能以危
厲自戒則其行未為初六之所牽也
无魚之凶遠民也
二與初比近而得之故有魚四雖應初遠則失之故
无魚二言義不及賓此言遠民盖相𤼵也爻以初為
小人遂喻以羸豕二四則皆目之為魚孔子則又以
初為民易之取象其例如此盖不可為典要也
九五含章中正也有隕自天志不舍命也
九以德言五以位言中則无過正則不偏也舍猶𫝊
舍之舍訓置故𫝊舍亦為𫝊置命令之出務在必行
豈可舍哉象辭言后以施命誥四方此言志不舍命
謂九五之志將以徧告四方如風行天下不少停置
也不釋以杞包瓜盖含即包也章即瓜也平菴項氏
曰舍字去聲義與隨之志舍下也同
姤其角上窮吝也
角剛而傷物以此與人相遇誰其與之在姤之時其
位居上而无所遇益亦窮矣所應所乘皆无所遇豈
不吝乎
乃亂乃萃其志亂也
既應四又比二方寸動亂而不一故曰乃亂乃萃其
志亂也
引吉无咎中未變也
二乃五之正應而位又得中雖為九四所間而卒未
能萃然而中有所守而未變也中未變者事君之禮
雖不能隨時事君之心則未嘗變也
往无咎上巽也
六三之所以往无咎者上之人巽而不相拒也四與
五居巳之上同是互體之巽故曰上巽也孔子於此
爻明以互體示人而王弼輩不取互體殆不深究耳
或以上為上六誤矣上六非巽體也
大吉无咎位不當也
唯居人君之位然後可以當天下之萃故九五之爻
辭云萃有位无咎九四所以必大吉而後无咎者以
其位不當也四盖近臣也况以九居之則為近嫌又
焉可以當天下之萃故孔子直以位不當斥之
萃有位志未光也
九五居萃之時雖有其位而下有九四分其權則其
志盖未光也爻𫝊於比之九五曰顯比之吉於萃之
九五則曰未光彼无九四之隔而此隔於九四也然
則顯者其德也未光者不幾於徒位歟漢上朱氏曰
一本无志字
齎咨涕洟未安上也
萃之時天下皆利見九五之大人我獨背之而位處
其上人雖不我咎我則未能自安於其上也
允升大吉上合志也
上指四非二也初之所以得升者在下位而獲乎上
也初六與六四道同志合是為上合志進齋徐氏曰
晉下三柔與五同志故六三言衆允而釋之以志上
行升下一柔與四合志故初六言允升而釋之以上
合志
九二之孚有喜也
剛中而應非九三所能阻此九二之孚所以有喜也
九二以位言
升虛邑无所疑也
在上三隂皆順之何疑之有
王用享于岐山順事也
坤體之順况以六居四而又正則其有事於岐山也
誠意上逹于鬼神盖亦升之順事也
貞吉升階大得志也
六五為升之主尊居九陛之上而下有九二剛中之
賢為之正應諸爻又皆巽順之是以大得志也釋貞
吉升階而贊其大得志盖又𤼵明文王言外之意
冥升在上消不富也
冥升而至於上則窮矣唯有消亡豈復有增益之富
序卦云升而不已必困此困所以繼升之後也凡爻
𫝊所謂在上皆以位言漢上朱氏曰隂虚為不富
入于幽谷幽不明也
幽不明謂其昏暗而陷於幽深之地明則不至是也
郭京曰不明上誤增幽字節初齊氏曰始雖无所見
而妄出終有所激而深入皆不明也然則初非入而
幽盖本幽也故特出幽字或以幽為衍文非也
困于酒食中有慶也
九二以剛中之德自守雖困于酒食而誠意上通於
五遂有朱紱方來之慶
據于蒺藜乘剛也入于其宫不見其妻不祥也
乘剛謂乘九二之剛猶據于剛芒之上不得其安也
祥與詳通與履上九爻辭考祥其旋同皆當作詳不
詳謂死期將至而不詳審非以不祥釋凶字也或曰
當與大壯上六爻𫝊不詳同此訛為祥爾
來徐徐志在下也雖不當位有與也
四非不來也但徐徐爾其身雖徐徐而不亟其志則
未嘗不在於初也以九居四雖不當位而與初相應
此在困之時有與者也困之六爻二五皆剛三上皆
柔唯四與初剛柔相應故特以有與言之
劓刖志未得也乃徐有說以中直也利用祭祀受福也
志未得之義與謙之上六困之九五同五將求二以
相與共濟天下之困而小人間之遂用劓刖之刑以
刑小人其志盖未得也以中直之義與同人之九五
同九五之君不正小人不直之罪則六二君子未得
其直而五也卒有未說二既得其直則五也乃徐有
說五之所以乃徐有說者以五之中直二之中也故
刑其不中而用其中則二於是乎有慶五於是乎受
福矣平菴項氏曰二五本非正應特以中相得故二
曰中有慶也五曰以中直也志皆謂所應四志在初
而未得故來徐徐五志在二而未得故乃徐有說
困于葛藟未當也動悔有悔吉行也
未當謂困於六三之纏繞而不自為計則其所處未
為當也行謂脫去六三而行上六之所以轉禍為福
者以其能自為行計也盖處困之極能行則吉不行
則常在困中无有出期也雲間田氏曰諸家皆以吉
行也三字為一句非也盖動悔有悔吉是句行也是
句動悔有悔之所以吉者以能行而得之也行也二
字乃是暗解征吉之義
井泥不食下也舊井无禽時舍也
下謂初在井卦之底時謂所遭之時舍者止也井之
所以為新舊者時也時舍者時不用汲也虞翻曰時
舍之義與乾文言𫝊之時舍同平菴項氏曰謂之時
舍明非初之罪時至在此爾至三而渫至四而甃即
此井也井未嘗變變者時也
井谷射鮒无與也
困之水欲下而下有應曰有與者退而有與也井之
水欲上而上無應曰无與者進而無與也爻曰井谷
射鮒甕敝漏而爻𫝊止曰井谷射鮒无與也盖无與
即解甕敝漏伊川程子曰井以上出為功二陽剛之
才本可濟用以在下而上无應援是以下比於初若
上有與之者則當汲引而上成井之功矣
井渫不食行惻也求王明受福也
爻云為我心惻爻𫝊乃云行惻謂九三之所行實可
惻也爻云王明爻𫝊乃加一求字盖君子將以濟人
利物切於施為故其所願則唯求吾王之明也或疑
三非五應安得相求殊不思率土之濱莫非王臣九
五之君以陽剛中正之德而居上三何惡於求之哉
平菴項氏曰五在坎中自三至五為離不願其為坎
也故為求王明九三之求王明非為富貴將使上下
皆受其福此以明慕君之本心也
井甃无咎脩井也
物壞然後脩脩然後完井壞而甃完之則舊井為新
井矣又何咎之有脩字釋甃字又見補過而无咎之
意論語云過而不改是謂過矣井之六四其能改過
而自脩者歟
寒泉之食中正也
井之六爻或中而不正或正而不中既中且正唯九
五耳井道貴養唯中正則能養人故曰寒泉之食中
正也不中不正為初六之泥而食之則害人矣
元吉在上大成也
在上以位言井以上出為功上之元吉井功至此而
大成也何謂大成自九二渫之六四甃之至五而有
寒泉至上則從人汲取而勿羃井之功大成矣
鞏用黃牛不可以有為也
初九剛明之才雖可以有為然居革之初在位之下
又无正應詎宜驟有所為哉不可刑辭也去之革二
字省辭也或曰牛當作革可省牛不可省革
巳日革之行有嘉也
革所以去弊未當革而遽往則其往為貪功競進變
更紛紛適以滋弊耳何嘉之有必往於巳日當革之
時則其行有嘉美之功行釋征字嘉釋吉无咎
革言三就又何之矣
之往也既稽之衆論至於三而皆合矣又將何之之
釋征字
改命之吉信志也
信志謂其志在乎革去前弊而有以取信於人也至
此巳日之後則不唯人信吾志而吾亦自信也
大人虎變其文炳也
虎之斑文大而疎朗革道巳成事理簡明如虎文之
炳然也
君子豹變其文蔚也小人革面順以從君也
豹之斑文細而且密君子居革之終以功業著見盖
猶豹文之蔚然也比之虎文之簡明則有間矣此亦
九五上六大小之别也小人居革之終幡然嚮道以
順從九五之君无不心悅而誠服故曰小人革面順
以從君也或者乃謂面革而心不革非也夫旣順從
矣心烏得而不革盖未熟玩孔子之辭耳
鼎顚趾未悖也利出否以從貴也
鼎貴正顚則趾逆向上悖也然其中宿有漬穢因顚
而出之未為悖也去故以納新出穢以致㓗所以從
貴也易以隂為賤陽為貴初與四應從貴謂從九四
之陽
鼎有實愼所之也我仇有疾終无尤也
二與五為正應鼎有實則當愼所往以奉五可也為
初所即不可也然物旣不能即我終亦吉而无尤也
鼎耳革失其義也
鼎耳虚而處上然後可以貫之以鉉今實而處下則
失其鼎耳之義也節初齊氏曰耳受鉉者也上九鉉
也而三應之五比之故五為耳三亦為耳五不革而
三革者五得耳之義而三失之也
覆公餗信如何也
初與四應是其私信之人也蔽於所私而信任非人
其禍如何哉或曰信如何嗟歎之辭也猶言果必若
是而无疑其如何也
鼎黃耳中以為實也
鼎耳中虚實者其鉉也虚中故能受鉉以為實
玉鉉在上剛柔節也
井與鼎皆以上出為功故孔子於此二卦之上爻皆
言在上上以位言鼎之上盖鉉之本位也玉之德堅
剛而温潤上九在上以剛居柔而不至於過盖得剛
柔之節者也
震來虩虩恐致福也笑言啞啞後有則也
初九為震之主爻又在卦之初故爻辭與彖辭同而
爻𫝊之辭亦與彖𫝊之辭同
震來厲乘剛也
乘剛謂乘初九之剛剛在初而二乘之則其震也出
於不意遂倉惶失措而不得其安不然六五獨非乘
剛者哉
震蘇蘇位不當也
位不當謂所處不正不正所以震蘇蘇正則震來虩
虩矣
震遂泥未光也
陽剛本光明陷於重險之中而遂泥是以謂之未光
震往來厲危行也其事在中大无喪也
當雷聲往來震動之時恐懼而不安之甚故曰震往
來厲危行也二遇初震猶不得其安况重震而五遇
之乎夫以六居五雖失其正然得中而事无過為則
亦无大喪失故曰其事在中大无喪也或曰其事在
中如渙彖𫝊謂王乃在中皆主祭言之其事為獻享
之事在中在廟之中也
震索索中未得也雖凶无咎畏鄰戒也
中未得者震至上六雖其聲索索而此心恐懼自失
唯恐有過而弗能改也位處震終動極極則當變豈
宜復動故征行則凶征行雖凶能以六五之鄰為戒
而脩省則亦无咎也紫陽朱子曰中謂中心
艮其趾未失正也
初陽位而隂居之似乎失正然隂柔本在下之物謂
之失正未可也若以足趾觀之雖有行動之象然能
止於其初而不動亦未至於失正也
不拯其隨未退聽也
未退聽者其隨非六二之本心也但言不拯其隨而
不言其心不快盖未退聽即解其心不快四字或以
未退聽為三止乎上而未肯下從乎二則非也
艮其限危薰心也
危釋厲字其夤列則有危亡之憂今不言列其夤而
徑言危薰心盖省文也
艮其身止諸躬也
與物相背則外无所見唯自止其身而巳身之外无
能為也故曰艮其身止諸躬也躬即身也童溪王氏
曰或者有身信而躬屈之說非也
艮其輔以中正也
多言數窮不如守中六五之所以艮其輔而不至於
悔以其中也平菴項氏曰中正以上下叶韻當作正
中紫陽朱子曰正字羨文叶韻可見愚謂以躬終二
韻叶之當如大壯九二爻𫝊之例作以中也為是
敦艮之吉以厚終也
上處艮終而吉以其能盡止道而謹厚克終也厚釋
敦字書君陳云惟民生厚因物有遷遷者止之反也
不能止此厚之所以不終也
周易集說卷二十四
