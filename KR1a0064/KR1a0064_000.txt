周易集說易類
提要
(臣)等謹案周易集說四十卷宋俞琰撰琰字
玉吾吳人讀易三十餘年未嘗倦輟其書集
諸家之說用功閱二十八年凡四易稿始成
同時漢東孟淳單父李克寬錢唐白珽西秦
張瑛同郡顔堯煥干文傳諸輩皆推而重之
琰嘗與孟淳講坤之六二謂六二既中且正
是以其德直方惟從乾陽之大不習坤陰之
小故無不利又謂彖傳剛柔上下言來不言
往皆以兩卦相並而取義其發諸儒所未發
多類於此琰又有讀易須知易圖纂要易經
考證易傳考證六十四卦圖古占法卦爻象
占分類易圖合璧連珠易外傳諸書今皆不
傳然其自為後序稱諸編皆舊所作將毁之
而兒輩以為可惜又略加改竄而存於後則
舊刻本附此數書今佚之也乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易集說序
周易集說者集諸說之善而為之說也曷為善能明三
聖人之本旨則善也夫易始作於伏羲僅有六十四卦
之畫而未有辭文王作上下經乃始有辭孔子作十翼
其辭乃備當知辭本於象象本於畫有畫斯有象有象
斯有辭易之理盡在於畫詎可捨六畫之象而專論辭
之理哉捨畫而玩辭捨象而窮理辭雖明理雖通非易
也漢去古未遠諸儒訓解多論象數蓋亦有所本至魏
王弼以老莊之虚无倡於前普韓康伯又和於後聖人
之本旨遂晦沿襲至于唐諸儒皆宗之太宗詔名儒定
九經正義於易則取王韓而孔穎達輩以當時所尚故
雖其說未盡善亦必為之回護由是二三百年間皆以
虚无為高至宋濂洛諸公彬彬輩出一埽虚无之弊聖
人之本旨始明奈何世之尚占而宗邵康節者則以義
理為虚文尚辭而宗程伊川者則以象數為末技而邵
程之學分為兩家羲畫周經亦為兩途遂使學者莫之
適從逮夫紫陽朱子本義之作𤼵邵程之未𤼵辭必本
於畫理不外於象聖人之本旨於是乎大明焉琰幼承
父師面命首讀朱子本義次讀程𫝊長與朋友講明則
又有程朱二公所未言者於心蓋不能無疑乃歴考諸
家易說摭其英華萃為一書名曰大易會要凡一百三
十卷不揣固陋遂自至元甲申集諸說之善而為之說
凡四十卷因名之曰周易集說云元貞丙申五月六日
林屋山人俞琰序
