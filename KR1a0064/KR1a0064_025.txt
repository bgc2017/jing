周易集說卷二十五
宋俞琰撰
爻𫝊六
小子之厲義无咎也
居漸進之初而上應无援此固丈夫之所安而幼稚
之子處此則以為危厲畏謹如此宜其无咎也
飲食衎衎不素飽也
素飽猶詩伐檀素餐注云素空也德不稱其禄位是
謂尸位素餐今六二以中正之德居中正之位則非
尸位素餐而徒飽者也
夫征不復離羣醜也婦孕不育失其道也利用禦寇順
相保也
醜類也九三本乾體與上二陽同類是羣醜也今捨
二陽而居下故曰夫征不復離羣醜也離去聲女以
漸而歸四與三以近比而苟合失其漸進之道故曰
婦孕不育失其道也在下二隂皆坤畫順也順則其
情相親有寇難則相與保護故曰利用禦寇順相保
也順釋利字與蒙上九爻傳相似
或得其桷順以巽也
求安之道苟能順所遇之時而處之以卑巽何所處
而不安秀巖李氏曰此爻乃所以成巽者故云
終莫之勝吉得所願也
二五以中正相配始雖有間之者終必相合但其合
有漸耳終得遂其室家之願也
其羽可用為儀吉不可亂也
鴻之飛長幼有序雖疾風不亂用其羽而為儀則亦
不可亂也
歸妹以娣以恒也跛能履吉相承也
以恒者歸妹用娣以其廣繼嗣而為恒久之道也相
承者佐其嫡以相與奉承其夫也恒也之上无以字
嵩山晁氏曰孟氏京氏无此以字
利幽人之貞未變常也
屯六二曰反常謂字乃女子之常不字則非常至十
年之後而乃字則反復返其常也此曰未變常謂嫁
者女子之常今九二不願嫁似乎變常然能以幽静
自守是亦女德之常未為變常也
歸妹以須未當也
從嫁當以娣姪以須則未當也秀巖李氏曰當作平
聲叶韻
愆期之志有待而行也
爻辭言愆期而爻𫝊直述其志以見愆期在我而不
苟從人蓋有待而行非為人所棄也行謂出嫁詩泉
水云女子有行是也
帝乙歸妹不如其娣之袂良也其位在中以貴行也
六五位在上卦之中以尊貴而行中道則服飾之美
不至於過也夫以帝妹下嫁於諸侯服飾雖過美亦
无害然而古之人尚德不尚飾務内不務外豈以服
飾外觀之美為美哉郭京曰上句舉經不當有也字
上六无實承虚筐也
上六以位言上六隂虚无實則六三所承乃虚筐也
六三亦无實而特言上六蓋其失在上三不足責也
雖旬无咎過旬災也
彖辭云宜日中爻辭云雖旬无咎皆勉之使中者爻
𫝊云過旬災則戒其不可過也文王唯恐其不及孔
子則又恐其過盖與彖𫝊天地之日月說同或疑不
釋往有尚蓋過旬而不往則災往則有尚其義一也
有孚𤼵若信以𤼵志也
爻云𤼵若𫝊乃云𤼵志志蓋五之志也在心為志五
居中故言志以其昭昭使人昭昭則六二可以𤼵六
五之志也然信而後諫未信則以為謗已故必待上
之人與吾相信然後可以𤼵其志而撤去其蔽故曰
有孚𤼵若信以𤼵志也信釋孚字蛟峰方氏曰君雖
障蔽至誠未有不動也
豐其沛不可大事也折其右肱終不可用也
九三剛而不中故不可以當大事其應在上而上六
乃柔暗之人則九三雖有剛明之才亦不可輔之而
成大事也或曰不可大事蓋釋日中見沫謂其所見
者微小故不能成大事也人之股肱用事者必居其
右折則不可復續今既折矣雖欲見用終不可得也
終不可用與剥上九同盖絶辭也
豐其蔀位不當也日中見斗幽不明也遇其夷主吉行
也
二四皆豐其蔀而此言位不當者六二中正九四蓋
不中不正而自致之也二四皆日中見斗而此言幽
不明者二處離明之中此在離明之外其居使之然
也郭京曰遇其夷主吉志行也今本脱志字蓋九四
之志將以有為者也而處位不當又遭不明之時非
得剛明者為之助則不能以有為也今也上有六五
之相遇下有初九之相資此九四之志所以得行也
徂徠石氏曰四雖幽晦而遇夷主是以志行而吉蓋
祖郭京之說
六五之吉有慶也
六五以位言慶者幸而相喜賀之辭以六居五柔暗
之君也下无剛陽之應又為上六所蔽本不能致吉
幸得九四為之輔而獲吉故曰六五之吉有慶也
豐其屋天際翔也闚其戶閴其无人自藏也
上六豐大其屋如翬斯飛翔于天際可謂極其壯麗
矣抑孰知豐極則變而為旅豈能久處耶闚其戶閴
其无人非果无人也有其人而不能下求之爾有如
九三剛明之人與已為正應乃使之埋光鏟彩於下
其蔽之也是誰之過歟蓋上六自藏之也孟子云不
祥之實蔽賢者當之然則豐之上六其凶實自為之
非由乎人也
旅𤨏𤨏志窮災也
初之災孔子不悲其時之窮但言其志窮何也以其
自取之也
得童僕貞終无尤也
在旅得童僕之代勞而不至困乏又能以正道固守
何尤之有故曰得童僕貞終无尤也童僕指初貞則
六二自謂若以為得童僕之貞則初六豈貞良者哉
旅焚其次亦以傷矣以旅與下其義喪也
過剛非處旅之所宜也過剛而其次被焚亦既傷矣
與下之道復如此義當喪也上言在上指本爻為上
此言與下指初六為下三與上皆剛而不中故上以
焚言此以喪言蓋各舉其一以相𤼵也節初齊氏曰
亦以傷鄱陽胡氏作亦已傷謂已見傷於上而復不
改以待下也
旅于處未得位也得其資斧心未快也
大抵未得位則在人之下其才未得伸其志未得行
况處旅乎旅之四與初皆在人之下者也初六艮體
柔而止四與初位處上卦之下其為人也高明不以
得利為喜故其心不快君子之志蓋在乎得位行道
雖兼金乘馬之饋亦未足快于其心豈但資斧
終以譽命上逮也
逮及也上逮者上及乎尊位也故有譽命如九四之
未得位則安得譽命上釋終字節齋蔡氏曰上謂上
爻終以譽命及五
以旅在上其義焚也喪牛于易終莫之聞也
易中凡稱卦名皆言其所遇之時凡曰在上皆言其
所處之位以旅之時而其位在人之上自高如此人
必怒其僣而害之宜乎其遭焚故曰其義焚也剛亢
絶物况又无應則其喪牛于易也竟无一人告之故
曰終莫之聞也或曰喪牛于易一作喪牛之凶
進退志疑也利武人之貞志治也
初承二而應四而重巽之卦剛柔皆无正應初也從
四乎從二乎是以无所決擇而其志疑惑若能如武
人之貞以自斷其承上之心而順從九二之剛則其
志治而不亂矣夫志一也且疑且治何也爻柔故志
疑位剛故志治
紛若之吉得中也
不言用史巫三字蓋省辭也得中謂事神之禮宜如
此亦非過為也二居下卦之中故言得中
頻巽之吝志窮也
九三過剛豈巽順者哉窮而後巽非其本志也
田獲三品有功也
為大臣者當謙恭下士以收拾天下之人才如巽之
六四可為有功矣有功謂田獵而有獲也
九五之吉位正中也
大抵巽不可過甚况人君乎故以九五兩字表而出
之謂九五之所以吉者其位正得其中也
巽在牀下上窮也喪其資斧正乎凶也
居上而過於巽窮而不知變者也固執而凶則其凶
正當然也非自外來也紫陽朱子曰正乎凶言必凶
和兊之吉行未疑也
人有貮心則疑九四之商兊是也初九在兊之初唯
知近比於九二則其所行盖未疑也
孚兊之吉信志也
二與初同德相信其志蓋在初而不在三也二剛中
有守决不妄說于三故曰孚兊之吉信志也
來兊之凶位不當也
位不當明六三位不正也乾正位在九五坤正位在
六二震以初九離以六二艮以九三巽以六四坎以
九五兊以上六或以六三為重兊之主非也
九四之喜有慶也
九四以位言慶幸之之辭九四居此位能截斷六三
不使之為害盖幸而有此喜故曰九四之喜有慶也
孚于剥位正當也
兊正秋之卦初為孟秋中為仲秋末為季秋重卦則
以初二為孟三四為仲五上為季孟秋七月屬否仲
秋八月屬觀季秋九月屬剥兊之九五正當剥之六
五故曰位正當也當平聲平菴項氏曰位正當也言
雖兊爻正當剥位也履夬二卦皆成于乾兊故履之
九五稱夬亦曰位正當也言其在履而當夬位也中
孚九五有孚攣如即用小畜九五之辭故亦曰位正
當也言巽體居上四五以正相孚皆與小畜相當也
否九五大人吉亦曰位正當也言此爻正當乾卦九
五大人之位也易中言位正當凡四爻皆兼取兩卦
相當之義此外得位之爻或稱正或稱當无兼稱者
上六引兊未光也
上六以位言以六居上得說之正是兊之正位也乃
俯從所引為說而不已未足多也又何光焉
初六之吉順也
隂當從陽初六之所以吉者以其位處下而能順承
九二之剛也鄭亨仲曰陽資隂則逆隂資陽則順明
夷之六二渙之初六其所資者皆九也故兩卦皆以
順為言
渙奔其机得願也
居渙之時猶在險難之中望五之机奔就之則其所
願得矣
渙其躬志在外也
外謂上也三將脫身于險而與上相應志蓋在外
渙其羣元吉光大也
六四隂爻安得光大正從九五之陽是以光大
王居无咎正位也
以九居五王位之正也位釋居字伊川程子曰能如
五之為則居尊位為稱而无咎也
渙其血遠害也
上與三相應三曰志在外此曰遠害何也為小人謀
則欲其親君子而從善為君子謀則欲其棄小人而
遠害也害釋血字
不出戶庭知通塞也
爻辭云不出戶庭无咎孔子恐占者泥于不出之說
遂于爻𫝊明之曰不出戶庭知通塞也謂處節之初
雖當慎守而不出戶庭又必知時之通塞也通則行
塞則止義當出則出矣而初則塞而未可出也横渠
張子曰見塞于九二故不出
不出門庭凶失時極也
當其可之謂時九二之出維其時矣其出也不早不
後正當其中今也當出而不出則失時之極也
不節之嗟又誰咎也
不節之嗟咎將誰執當自思其過可也平菴項氏曰
又誰咎也凡三同人之初九以為褒辭解之六二以
為貶辭節之六三王弼從解沙随程迥從同人安世
謂三辭皆无褒貶但言人當自謹而已出門同人我
所當擇致寇之端我所當省不節之嗟我所當慮得
失由巳皆无所歸咎也雖與他爻无咎小異然亦得補
過之方于本義无悖也觀需九三自我致寇敬慎不
敗也則解之自我致戎又誰咎也亦教以自反非必
貶辭也
安節之亨承上道也
上謂九五也六四之所以安節亨者盖能奉承九五
中正之道而行之也
甘節之吉居位中也
節貴乎中中則无過无不及當節而不節則六三有
不節之嗟過于節則上六有苦節之凶惟九五甘節
而吉者盖居位之中當位以節无過无不及也
苦節貞凶其道窮也
節而得中則可以通行過則其道窮矣洓水司馬公
曰其道窮也者謂其道不可通行於世也
初九虞吉志未變也
彖辭云利貞謂中孚之道當固守以正也今以九居
初正也正則其志專一而與四相應蓋未變也家人
之初九亦言志未變皆示人以慎始之道也
其子和之中心願也
真誠相孚此中心所願也平菴項氏曰中心願甚言
其孚故泰之六四不戒以孚亦曰中心願也
或鼓或罷位不當也
六三居不當位心无所主故或鼓或罷而不定若初
九則不如是也
馬匹亡絶類上也
絶釋亡字類釋匹字上指六四謂六四絶六三之類
于上也伯玉毛氏曰馬匹亡者隂之絶類而從陽者
也坤以喪朋為吉中孚以絶類為无咎節初齊氏曰
絶類上謂其遠絶六三之匹類乎上也或云絶類以
從上或云絶類以自上皆有增字釋經之嫌不若以
上為六四而云六四之絶其類乎上為得孔子釋匹
字之意且於六三得敵可以互𤼵
有孚攣如位正當也
小畜之九五云有孚攣如中孚之九五亦云有孚攣
如小畜以六四為全卦之主中孚則以六四為上卦
之主中孚之九五正當小畜之九五其位同故其辭
亦同詳見兊九五爻𫝊解當平聲
翰音登于天何可長也
翰音而欲效澤鳥之長鳴吾見其力盡而不能繼又
何可長也横渠張子曰上九處中孚之窮不久將變
而為小過之初六故小過初六之爻辭曰飛鳥以凶
飛鳥以凶不可如何也
處小過之時可下不可上可止不可動初六不安分
處下是燕雀而欲為鴻鵠之高飛豈所宜哉以此而
凶則其凶不可免吾末如之何也已矣
不及其君臣不可過也
遇妣而過其祖此小過也遇臣而過其君謂之小過
可乎蓋遇妣可過于祖遇臣則不可過于君故在祖
言過在君言不及不及其君謂人臣之分不可過也
從或戕之凶如何也
被戕害而曰凶如何蓋甚言其必凶也不釋防之者
以其不能防也能防則不為其戕害也
弗過遇之位不當也往厲必戒終不可長也
位不當謂九四剛失位而不中也當小人過而亨之
時為君子者宜以禮待遇小人蓋逢此之時居此之
位不容不然故曰弗過遇之位不當也不得已而往
則其往也不可以久處故曰往厲必戒終不可長也
密雲不雨已上也
已上謂隂過于陽也隂陽和則雨今也隂過于陽豈
能成雨乎紫陽朱子曰已上太高也
弗遇過之已亢也
六五曰已上謂其已過也上六又過甚故曰已亢
曳其輪義无咎也
初九與六四為正應在既濟之初恐六四之復陷也
竭力以挽其輪輪雖敗其義亦无咎况不敗乎
七日得以中道也
失而復得以六二能以中道自守也
三年克之憊也
憊者勞苦而疲困也敵強曰克三年之久然後克之
則老師費財其憊可知也
終日戒有所疑也
懲熱羹者吹冷虀今六四在既濟之時而復涉險難
能无疑乎所以為之防者故疑其又有後患也
東鄰殺牛不如西鄰之時也實受其福吉大來也
祭在時不在豐禴祭蓋時祭也時祭雖薄明神所饗
是以吉太來也時字盖釋禴字虚齋趙氏曰曰實曰
大曰福曰吉皆坎中之陽也
濡其首厲何可久也
既濟之終變為未濟蓋為久也平菴項氏曰上六居
濟之終而復陷于險如病愈之後復遇病其能久乎
濡其尾亦不知極也
人之才力有限不可強也在未濟之初早已濡其尾
尾濡則不能舉豈能濟乎兹盖不度其才力之所至
而冒然驟進不得其中者也故曰濡其尾亦不知極
也極之義與節九二失時極同亦字承既濟上六濡
其首而言極與正叶猶坤之𤼵與大叶家之實與順
叶蓋魯音之叶如此不必改極為敬以叶正亦不必
改正為直以叶極也
九二貞吉中以行正也
以九居二而其位不正故以貞吉戒之然以剛德居
中而無過為則其所行亦正也九二在他卦為不正
在未濟之時以剛居柔蓋得為下之正者也
未濟征凶位不當也
六爻皆位不當而獨於六三曰位不當以六三才弱
而處下體之上也
貞吉悔亡志行也
爻以六三為未濟則九四其濟矣乎九四已脱下卦
之險為近君之大臣是以其志行也
君子之光其暉吉也
暉者日旁之光故周禮眡祲以十暈為十煇今曰君
子之光其暉吉也則不獨為六五之吉與之比者皆
吉也
飲酒濡首亦不知節也
爻辭既兩言有孚而分飲酒濡首為二事則爻𫝊所
謂飲酒濡首亦當分為二事諸說皆以飲酒濡首
渾為一說未之詳玩爾飲酒盖謂孚于六五則足以
止矣濡首謂又孚于六三則不知止焉故曰飲酒濡
首亦不知節也
周易集說卷二十五
