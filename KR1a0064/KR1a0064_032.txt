周易集說卷三十二
宋俞琰撰
繫辭下傳一
八卦成列象在其中矣因而重之爻在其中矣
八卦三畫之卦也列而爲八則一卦有一卦之象蓋
不特天地雷風水火山澤之象凡天地間所有之象
無不具在其中也因而重之謂伏羲既畫八卦又因
而重之則自二而四自四而八八而十六十六而三
十二三十二而六十四也爻在其中謂三百八十四
爻皆在其中也伏羲畫卦自下而起其始畫也惟一
竒一耦再畫則於一竒一耦之上又生一竒一耦第
三畫亦然於是乾一兌二離三震四巽五坎六艮七
坤八自然成列及其重爲六十四則乾居八之一兌
居八之二離居八之三震居八之四巽居八之五坎
居八之六艮居八之七坤居八之八又皆成列而各
有次序無非理之自然也方其畫時雖出於聖人之
手聖人亦不知其所以然也秀巖李氏曰言因而重
之則重卦非文王明矣
剛柔相推變在其中矣
剛柔謂爻九六剛柔相推則一卦變而爲六十四卦
而四千九十六變無不在其中矣
繫辭焉而命之動在其中矣
繫辭焉以命之謂卦爻之下繫之以辭而告人以吉
凶悔吝也動謂占者所值當動之爻象亦不出乎此
矣或曰動謂所變之卦左氏以動爻爲占者是也
吉凶悔吝者生乎動者也
吉凶悔吝皆生於爻象之動吉一而已而凶悔吝居
其三則人之動也可不慎乎夫吉凶悔吝四者皆辭
之所命也占者由所命之辭而動則動罔不吉不然
則凶悔吝之三者隨至矣
剛柔者立本者也
易六十四卦凡三百八十四爻不過一剛一柔而巳
易中凡言剛柔即九六也乾九坤六是以易之本立
易非九六則何者爲之本
變通者趣時者也
易窮則變變則通不變則不通也有一卦之時有一
爻之時隨其時之宜而動此變而通之之道也故曰
變通者趣時者也趣與詩棫樸左右趣之之趣同毛
氏傳云趣趨也正義云卦既總主一時爻則就一時
之中各趣其所宜之時
吉凶者貞勝者也天地之道貞觀者也日月之道貞明
者也天下之動貞夫一者也
天下之事非吉則凶非凶則吉何以勝之曰貞則勝
之貞者固守以正而不妄動也前言吉凶悔吝生乎
動蓋動則有吉有凶今也固守以正而不妄動則動
罔不吉何凶之有觀去聲古換反示也天地之道正
所以萬古常示日月之道正所以萬古常明也人苟
能正道固守而不貳以二則萬事萬變紛紜乎其前
亦莫之能亂不然何以制天下之動哉白雲郭氏曰
天地之所以示人日月之所以常明皆正也天下之
動所以貞夫一者亦以貞夫一則正二則非正也吉
凶貞勝之道亦若是而巳矣
夫乾確然示人易矣夫坤隤然示人簡矣
確然健貌隤然順貌乾之德動而健故確然而示人
者易坤之德靜而順故隤然而示人者簡示人即貞
觀之謂也
爻也者效此者也象也者像此者也
此者何謂上文乾坤之所示也易六十四卦皆有所
示不特乾坤也乾坤既有所示爻蓋效此所示者也
象蓋像此所示者也紫陽朱子曰此謂上文乾坤所
示之理爻之竒耦卦之消息所以效而象之
爻象動乎内吉凶見乎外功業見乎變聖人之情見乎
辭
爻象動乎蓍策之中吉凶見乎辭命之際故謂爻象
爲内吉凶爲外變謂爻象之變辭謂吉凶之辭易之
功業由變而見聖人之情因辭而見欲知聖人與民
同患之情但觀聖人之辭紫陽朱子曰業似吉凶生
大業之業
天地之大德曰生聖人之大寳曰位何以守位曰仁何
以聚人曰財理財正辭禁民爲非曰義
天地以生物爲德故人以天地之德爲大德聖人位
乎天地之中而贊天地之化育故天下以聖人之位
爲大寳釋文仁作人注云王肅卞伯玉桓玄明僧紹
本作仁嵩山晁氏東萊吕氏皆從釋文紫陽朱子曰
曰人之人今本作仁吕氏從古蓋所謂非衆罔與守邦
秀巖李氏曰蔡邕云以仁守位以財聚人則漢以前
已用此仁字而非始於王肅矣愚謂以此章上下文
義詳之當依釋文作人守位以人大學所謂得衆則
得國失衆則失國是也聚人以財大學所謂財聚則
民散財散則民聚是也理財謂甲者還甲乙者還乙
不可不理也正辭猶言正名蓋謂是則言是非則言
非不可不正也禁民爲非謂制爲法令使民不敢悖
理而爲非也義宜也理財正辭禁民爲非而得其宜
此所謂義也夫財者利也聖人不曰生而巳聖人之
德不過順天地之生而已位者生生之主也人者求
其生生於我者也財者生生之本也理財正辭禁民
爲非又所以全其生生之道也
右第一章紫陽朱子曰此章言卦爻吉凶造化功
業
古者包犧氏之王天下也仰則觀象於天俯則觀法於
地觀鳥獸之文與地之宜近取諸身遠取諸物於是始
作八卦以通神明之德以類萬物之情
包犧即伏羲也包音庖字本又作庖按世紀云始取
犧牲以供庖厨故號包犧氏上古茹毛飲血包犧則
教民火食也孟京本作伏羲夫伏羲以前未有文字
爲政則結繩而己逮夫伏羲氏之王天下也觀象於
天觀法於地俯仰之間天文地理之宜如日月星宿
鳥獸草木昆蟲之類無所不觀又自一身至於萬物
若近若遠無所不取於是始爲之畫而八卦作焉八
卦者伏羲氏之心畫也精可以通神明之德粗可以
類萬物之情因而重之爲六十四卦其實只是八卦
故巽震相遇而文王名之曰益在伏羲則震下巽上
而巳震離相遇而文王名之曰噬嗑在伏羲則震下
離上而巳他卦皆然太玄云察龍虎之文觀鳥龜之
理安定胡氏曰言鳥獸之文者蓋東方之宿爲蒼龍
南方之宿爲朱雀西方之宿爲白虎北方之宿爲龜
蛇紫陽朱子曰王昭素云與地之宜諸本多有天字
俯仰遠近所取不一然不過以驗隂陽消息兩端而
巳神明之德如健順動止之性萬物之情如雷風山
澤之象節齋蔡氏曰神明之德不可見故曰通萬物
之情可見故曰類
作結繩而爲網罟以佃以漁蓋取諸離
罔古文作网伏羲作結繩爲網罟以教民佃漁佃以
取鳥獸於山林漁以取魚鼈於川澤使民有肉食鮮
食之利也離謂重離說卦以離爲日月相麗而虛其
中有結繩而爲網罟之象以一隂離乎二陽之間言
之即鳥獸魚鼈麗乎網罟之象伏羲結繩爲網罟爲
佃漁之用蓋取諸重離也紫陽朱子曰蓋字有義愚
謂蓋取諸三字乃孔子以意逆志之辭謂古人制作
無一不與易合非謂伏羲因有見乎離而後爲網罟
也白雲郭氏曰包犧之時未有犧牲作結繩爲網罟
以佃以漁而已當時之人知有網罟佃漁不知有所
取也孔子以易道觀之然後知是有取於離故曰蓋
取諸離漢上朱氏曰網舉綱紀通言罟止言其紀也
少梅鄭氏曰巽繩離目兩目相連結繩爲之罔罟也
離爲雉佃也巽爲魚漁也
包犧氏沒神農氏作斲木爲耜揉木爲耒耒耨之利以
教天下蓋取諸益
炎帝爲耒耜耕耨以教民粒食故號神農益之爲卦
下震動上巽入皆木也中互坤土木入土而動有耒
耜之象耜耒首耒耜柄斲木以木之銳者因而削之
爲耜今人加以鉄謂之犁頭揉木以木之曲者因而
揉之爲耒今人謂之犁衝神農氏之時民厭食鮮食
遂教民耕耨而民獲其利蓋取諸益益之名出於文
王而神農之時益之名未立也蓋取諸益者謂神農
作耒耜蓋有取於益卦非謂神農必按益卦之象然
後爲耒耜也神農之時震下巽上之卦雖未名之曰
益而耒耜之利蓋有益之義也王昭素曰耨字諸本
或作耜乃合文沙隨程氏曰飛走之類實害禾稼惟
網罟佃漁之制立然後耒耜之利見於天下
日中爲市致天下之民聚天下之貨交易而退各得其
所蓋取諸噬嗑
噬嗑下震動上離明離明在上日中之象震動於下
爲致民聚貨交易於市之象日中者大明當天而萬
物相見之時也市者萬民聚貨以相交易之地也天
下之民各處其方何以致之天下之貨各産其地何
以聚之今也日中之時爲市則遠近之民皆得以相
及而貨雖不一亦可坐而致其聚也神農氏爲交易
之法使民以其所有易其所無退而各得其所則無
有餘不足之患也其所以致而聚之者蓋取噬而嗑
之之義嗑合也聚而交易合之象也借噬爲市猶履
言禮音相似也後世古法多倣此括蒼龔氏曰其序
與八政一曰食二曰貨同少梅鄭氏曰十三卦始離
次益次噬嗑所取者食貨而巳食貨者生民之本也
神農氏沒黃帝堯舜氏作通其變使民不倦神而化之
使民宜之易窮則變變則通通則久是以自天祐之吉
无不利黃帝堯舜垂衣裳而天下治蓋取諸乾坤
時當變則變不變則窮於是乎有變而通之之道焉
變而通之所以趣時也民之所未厭聖人不強去民
之所未安聖人不強行夫惟其數窮而時將變聖人
因而通之則民不倦不然則民皆以爲紛更安得不
倦由之而莫知其所以然者神也以漸相忘於不言
之中者化也神而化之所以使民宜之也不然則民
皆以爲不便何宜之有易無有窮也窮者數也陽數
窮於九隂數窮於六窮則變變則通通則久久則窮
是以自天祐之吉无不利也乾用九六爻俱變則爲
純坤坤用六六爻俱變則爲純乾羲農之時人文未
著世未知有禮黃帝堯舜化天下以禮而使民宜之
遂垂衣裳以示天下蓋取諸乾坤九六之變而衣上
裳下蓋取乾尊坤卑之象也或曰自此以下如舟楫
牛馬皆通變宜民之事而特以衣裳爲先者羲農之
後人害固巳消食貨固已足衣則鳥獸之羽皮而斯
民耳目猶塗於聞見未識所謂尊卑上下也上之人
無以示而教之則強弱相陵鬭攘爭奪與禽獸何異
於是黃帝堯舜體乾坤之象示人以衣裳之儀一上
一下不可顛倒一尊一卑不可紊亂使黎民皆觀感
而化不惟得其宜且知有禮而不至於陵僭則名分
正而民志定此天下所以治也正義云黃帝制其初
堯舜成其末故連云黃帝堯舜横渠張子曰立法須
是過人者乃能之若常人安能立法凡變法須是通
通其變故使民不倦豈有聖人變法而不通也涑水
司馬公曰聖人守道不守法故能通變白雲郭氏曰
垂衣裳而天下治謂無爲而治也能無爲而治者無
他焉法乾坤易簡而已雲間田氏曰衣六幅裳十二
幅而乾坤竒耦之畫備矣翁庶善曰乾之數極於九
故王之司服九章坤之數終於六故后之司服六章
刳木爲舟剡木爲楫舟楫之利以濟不通致遠以利天
下蓋取諸渙
渙下坎水上巽木中互震動木動於水上有舟楫之
象舟即船之異名刳木爲舟因其木之長大而中空
遂刳剔之以爲舟也剡木爲楫因其木之纖長而上
銳遂剡削之以爲櫓爲槳通謂之楫也楫以進舟舟
以載物爲舟楫之利以濟不通而民得其宜蓋取諸
渙黃帝堯舜之時渙之名亦未立不過坎下巽上而
巳蓋取諸渙者謂刳木爲舟剡木爲楫蓋有取於渙
卦之義非謂黃帝堯舜必案渙卦之象而爲舟楫也
紫陽朱子曰致遠以利天下疑衍南軒張氏曰衣裳
之垂固欲遠近之民下觀而化然道途之險阻則有
所不通惟夫舟楫之利既興則日月所照霜露所隊
莫不拭目觀化天下如一家中國如一人矣
服牛乘馬引重致遠以利天下蓋取諸隨
隨下震上兌上六兌之隂爻牛也初九震之陽爻馬
也互巽爲繩互艮爲手所以服乘之也上古牛之鼻
未穿馬之首未絡至是始服乘之以之引重致遠以
利天下則動作行止皆隨人意而民得其宜蓋取諸
隨夫舟以濟川車以行陸皆百姓日用之所利者舟
車之作舟易而車難故舟先乎車古者大車駕以牛
後世以其優於引重因用以耕小車駕以馬後世以
其優於致遠因用以騎厚齋馮氏曰大車牛駕之載
物而重者也小車馬駕之載人而輕者也牛曰服馬
曰乘其實皆駕車之稱牛馬行而車隨之所以引重
而致遠故取諸隨嵩山晁氏曰服字說文作犕音備
愚按史記鄭世家周襄王使伯鞴請滑春秋左氏傳
乃作伯服鞴與服通廣韻鞴有兩音一音服一音備
犕但音備不音服釋文云一本無以利天下四字
重門繫柝以待暴客蓋取諸豫
豫下坤上震坤爲闔戸互艮爲闕重門之象也震動
而有聲之木互艮爲閽人擊柝之象也互艮爲盜暴
客之象也舟車既設川陸既通民雖獲其利然暮夜
之際暴客亦可得而至矣不可不豫爲之備也於是
禦之以重門警之以擊柝而使民宜之蓋取諸豫柝
夜巡所擊之木亦作柝今呼爲梆子周禮野廬氏聚
柝鄭玄云擊柝以宿衞之也漢書作&KR2190;馬融云兩木
相擊以行夜白雲郭氏曰豫之一卦本無備豫之義
而孔子又明備豫於此者以見諸卦之象無窮不可
以一義盡也
斷木爲杵掘地爲臼臼杵之利萬民以濟蓋取諸小過
小過下艮上震震動於上艮止於下爲杵臼之象民
既粒食矣又教之爲杵臼之利治米此乃小有所過
而民用以濟者也蓋取諸小過希道耿氏曰暴客不
至而居者安可以治粟矣少梅鄭氏曰兌金斷巽木
斷木為杵也巽木入坤土掘地爲臼也坎陷也臼之象
也
弦木爲弧剡木爲矢弧矢之利以威天下蓋取諸睽
睽下兌上離兌屬西爲刑殺離爲戈兵此弧矢威天
下之象也始者重門擊柝不過待暮夜之暴客耳然
有甚於暴客者則非弧矢不足以服之於是弦木而
爲弧剡木而爲矢爲弧矢之利以威天下蓋取諸睽
南軒張氏曰外有擊柝以防暴客内有杵臼以治粒
食而無以威其不軌則雖有險而不能守雖有粟而
不得食此弧矢之利不可緩也少梅鄭氏曰離爲絲
坎爲弓弦木爲弓也兌金剡木而銳之剡木爲矢也
平庵項氏曰互坎爲弓兌爲上弦離爲兵而麗於上
此弓矢之象也
上古穴居而野處後世聖人易之以宫室上棟下宇以
待風雨蓋取諸大壯
大壯下乾上震皆木也棟屋脊標也宇屋椽也棟直
而承上故曰上棟宇垂而覆下故曰下宇詩七月蟋
蟀在宇毛氏傳云屋四垂爲宇震之一陽在上卦之
下而承二隂上棟之象也乾三陽在下而相比下宇
之象也乾覆於下而震動於上有宫室蔽風雨之象
上古伏羲以前未有宫室冬則居營窟以避寒而無
上棟下宇之安夏則居橧巢以避暑而有震風淩雨
之患至黃帝堯舜始易以宫室爲上棟下宇之制以
待風雨蓋取諸大壯聖人之於物有爲之者有易之
者古未有是而民利之也今則爲之所以貽於後也
古有是而民厭之也今則易之所以革於前也以濟
者其利生於已然也以待者其備在於未然也
古之葬者厚衣之以薪葬之中野不封不樹喪期無數
後世聖人易之以棺椁蓋取諸大過
大過下巽上兌其卦肖坎坎爲隱伏葬埋之象也中
互重乾之大木棺椁之象也古之葬者未有棺椁不
過厚衣以薪葬於中野而已葬藏也劉向曰古之葬
者厚衣以薪藏之中野顔師古曰言積薪以覆之也
不封謂不堆土以爲墳也孔子家語云孔子葬於魯
北泗水上藏入地不及泉而封爲偃斧高四尺樹松
栢而志焉封如字不樹謂不植松栢以識其處也喪
期無數謂哀盡則止未有三年之制也後世聖人以
送死爲大事既爲棺以周其身又爲椁以周其棺遂
過於厚蓋取諸大過前言上古此但言古蓋極遠者
云上古其次遠者則云古
上古結繩而治後世聖人易之以書契百官以治萬民
以察蓋取諸夬
夬下乾上兌外決而内明後世聖人爲書契以代上
古結繩之政蓋取諸夬書文字也載之於簡策者也
契約也所以合同也以刀刻其言於木者予者執左
取者操右彼此各有所據以爲驗也上古民淳事簡
大事則結以大繩小事則結以小繩後世聖人易之
以書契者言有不能記事有不能信則證之以書契
也百官以治者官用以爲決斷則事辨而不相亂也
萬民以察者民用以爲明驗則情盡而不相欺也治
謂決斷察謂明驗或曰夬者君子決小人之卦造書
契亦以決小人之姦而防其僞也周禮質人掌稽市
之書契說文云契約也徐鍇曰案周禮司約掌萬民
之約大約劑書於宗彝注云大約邦國約也劑即劵
契也左傳云王叔氏不能舉其契韓子云宋人得契
密數其齒謂以刀分之有相入之齒縫也少梅鄭氏
曰離爲文書也兌金刻木契也平庵項氏曰以乾金
爲言於内兌金爲決於外書以刀記言契以刀決之
故爲書契之象
右第二章紫陽朱子曰此章言聖人制器尚象之
事愚謂易象無乎不具非止此十三卦足以制器
也天下之器亦多矣十三卦之外豈更無可取之
象哉聖人蓋取其要者言之爾希道耿氏曰十三
卦之辭或言利或不言利何也網罟非不爲利也
然必耒耜杵臼而後能裕萬民之食是則網罟之
利不足言而耒耜杵臼之利大矣此所以耒耜杵
臼言利也交易非不爲利也然待舟楫馬牛而後
備四方之貨則是交易之利不足言而舟楫馬牛
之利大矣此所以舟楫馬牛言利也門柝非不爲
利也然門柝能保其内使暴客不能入而巳弧矢
則又能威其外使暴客不能至是則門柝之利不
足言而弧矢之利大矣此弧矢所以言利也獨於
舟楫馬牛言利天下者舟楫馬牛之利無所不通
可以周天下故也隆山李氏曰天下之事不至於
夬則不通故雜卦之次序十三卦之制器尚象皆
終於夬
周易集說卷三十二
