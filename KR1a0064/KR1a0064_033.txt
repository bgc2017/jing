周易集說卷三十三
宋俞琰撰
繫辭下傳二
是故易者象也象也者像也彖者材也爻也者效天下
之動者也是故吉凶生而悔吝著也
是故兩字承前章而言正義云前章皆取象以制器
以是之故易卦者寫萬物之形象也愚謂易有畫乃
有象如乾象天坤象地巽下坎上而爲井巽下離上
而爲鼎之類皆是也豈特十三卦之象而巳哉象即
像之謂既謂之像則不過其理近似而已學者深求
其義則過過則必至於鑿也彖乃一卦之全材爻則
分而爲六所以效天下萬事萬物之動也其間有得
有失是以吉凶由動而生悔吝由動而著也生謂從
此而生出著謂自微而著見悔有改過之意至於吉
則悔之著也吝有文過之意至於凶則吝之著也原
其始而言則吉凶生於悔吝之小疵要其終而言則
悔吝著而爲吉凶也括蒼龔氏曰像者體也以上下
言也材者用也以内外言也
陽卦多隂隂卦多陽其故何也陽卦竒隂卦耦其德行
何也陽一君而二民君子之道也隂二君而一民小人
之道也
震坎艮三男陽卦也曷爲而多隂三男皆坤體乾交
坤而得之也巽離兌三女隂卦也曷爲而多陽三女
皆乾體坤交乾而得之也陽卦皆一陽而二隂是爲
陽卦多隂隂卦皆一隂而二陽是爲隂卦多陽其所
以然者何哉陽卦竒隂卦耦也陽卦竒者震坎艮皆
五畫也隂卦耦者巽離兌皆四畫也其德行何也一
與不一也陽卦一陽而二隂是謂一君而二民隂多
陽少以二民共事一君一也故爲君子之道隂卦一
隂而二陽是謂二君而一民陽多隂少以二君共爭
一民不一也故爲小人之道也紫陽朱子曰君謂陽
民謂隂
右第四章僅兩節疑錯簡前一節當屬前章後一
節當在貞夫一之下
易曰憧憧往來朋從爾思子曰天下何思何慮天下同
歸而殊塗一致而百慮天下何思何慮
此以下釋咸九四爻義思者索其所欲慮者防其所
惡何思何慮謂天下萬事萬物之往來甚衆若以思
慮爲感則是自取其憧憧也如日月寒暑未嘗不往
來而其往來也任氣之自運何思何慮又如尺蠖龍
蛇未嘗不屈伸而其屈伸也委形之自然何思何慮
天下之理本同歸而殊其塗者自不同天下之理本
一致而百其慮者自不一蓋往來者人事之常安能
使之不往來但不可加以思慮之憧憧爾若加思慮
之憧憧則徒自紛紛然豈咸感之道哉兩稱天下何
思何慮蓋甚言咸感之道君子以虛受人無所事乎
思慮也龜山楊氏曰易所謂無思者以爲無所事乎
思云爾故其於天下之故感而通之而巳今曰不可
以有思又曰不能無思此何理哉
日往則月來月往則日來日月相推而明生焉寒往則
暑來暑往則寒來寒暑相推而歲成焉往者屈也來者
信也屈信相感而利生焉
日月相推而明生寒暑相推而歲成此皆自然之往
來非憧憧往來也往者屈來者信屈信相感而生生
之不息則其利無窮矣信音伸伊川程子曰此以往
來屈信明感應之理屈則有信信則有屈所謂感應
也故日月相推而明生寒暑相推而歲之功用由是
而成故曰屈信相感而利生焉感動也有感必有應
凡有動皆爲感感則必有應所應復爲感感復有應
所以不巳也又曰近取諸身百體皆具屈信往來之
義只於鼻息之間見之屈信往來只是理不必將既
屈之氣復爲方信之氣生生之理自然不息如復言
七日來復其間無所斷續陽巳復生物極必返其理
須如此横渠張子曰屈信相感而利生焉感以誠也
情僞相感而利害生雜以僞也
尺蠖之屈以求信也龍蛇之蟄以存身也精義入神以
致用也利用安身以崇德也過此以往未之或知也
尺蠖屈而求信龍蛇蟄而存身此皆物性之自然也
義即易中之義致與大學致知之致同精研義理無
毫釐之差而深造於神妙所以致之於用也見於用
而利施於身而安所以爲崇德之資也精義入神内
也致用外也自内而達外猶尺蠖之屈以求信也利
用安身外也崇德内也即外以養内亦猶龍蛇之蟄
以存身也屈信之道不過如斯而已故又曰過此以
往未之或知也伊川程子曰前云屈信之理矣復取
物以明之尺蠖之行先屈而後信蓋不屈則無信信
而後有屈觀尺蠖而知感應之理也龍蛇蟄藏所以
存息其身而後奮迅也不蟄則不能奮矣動息相感
乃屈信也君子潛心精微之義入於神妙所以致用
也潛心精微積也致用施也積與施乃屈信也利用
安身以崇德也承上文致用而言利其施用安處其
身所以崇大德業也紫陽朱子曰因言屈信往來之
理而又推以言學亦有自然之機也又曰精義二字
聞諸長者所謂義者宜而巳矣物之有宜有不宜事
之有可有不可吾心處之知其各有定分而不可易
所謂義也精義者精於此而巳所謂精云者猶曰察
之云耳精之之至而入於神則於事物所宜毫釐委
曲之間無所不悉有不可容言之妙矣此所以致用
而用無不利也誠齋楊氏曰精於庖者其刀入神精
於射者其矢入神苟入神矣其致用於庖與射也何
有精於技猶若是而況精於義理而入神者乎是故
以之致用則用必利以之安身則身必安
窮神知化德之盛也
神無方妙而不可測者也化無迹泯而不可見者也
自精義入神真積力久以至於窮盡其神是以知化
窮神而知化則從容中道遊於何思何慮之天而與
天爲一矣兹非德之盛乎故曰窮神知化德之盛也
窮神猶言窮理盡性知化猶言至於命横渠張子曰
窮神是窮盡其神也入神是僅能入於神也言入如
自外而入義固自有淺深又曰窮神知化乃德盛仁
熟之所致非智力能強也紫陽朱子曰此上四節皆
以釋咸九四爻義
易曰困于石據于蒺藜入于其宫不見其妻凶子曰非
所困而困焉名必辱非所據而據焉身必危既辱且危
死期將至妻其可得見耶
困之六三上有九四如石之當吾前三也非所困而
困焉名之辱也必矣下有九二如蒺藜之居吾後三
也非所據而據焉身之危也必矣既辱且危奚可動
哉動則變爲大過之棺椁是死期之將至也妻其可
得見耶死期將至古本作死其將至釋文云亦作期
横渠張子曰此明不能利其用也括蒼龔氏曰困之
六三不能安身以崇德況利用乎紫陽朱子曰石是
挨動不得底物事自是不須去動他若只管去用力
徒自困耳又曰且以人事言之有著力不得處若只
管著力去做少間去做不成他人便道自家無能便
是辱了名
易曰公用射隼于高墉之上獲之無不利子曰隼者禽
也弓矢者器也射之者人也君子藏器於身待時而動
何不利之有動而不括是以出而有獲語成器而動者
也
隼者禽也弓矢者公用以射隼者也器謂弓矢人謂
公也隼居高墉之上而公用射之此小人處危地而
將就擒之時也是時君子之器已成是以動而無所
碍出而有所獲也昔也時未至則君子藏器於身又
何敢動今也動而無不利如此謂其成器而後動者
也括者結而有所凝之謂伊川程子曰行一身至於
天下之事苟無其器與不以時而動小則括塞大則
喪敗自古喜有爲而無成功或顛覆者皆由是也横
渠張子曰此明能精義以致用者括蒼龔氏曰解之
上六能利用矣況安身以崇德乎
子曰小人不恥不仁不畏不義不見利不勸不威不懲
小懲而大誡此小人之福也易曰屨校滅趾无咎此之
謂也
小人不以不仁爲恥故見利而後勸不見利不勸也
不以不義爲畏故威而後懲不威不懲也如噬嗑初
九曰屨校滅趾無咎此乃小懲而大誡是爲小人之
福也此以下比先泛論事物之理然後舉易曰以證
之與前不同郭京曰動字誤作勸字横渠張子曰所
舉易義是聖人議論到此因舉易義以成之亦是人
道之大且要者也
善不積不足以成名惡不積不足以滅身小人以小善
爲无益而弗爲也以小惡爲无傷而弗去也故惡積而
不可揜罪大而不可解易曰何校滅耳凶
一小善不足以成君子之名君子之所以成名者善
之積也一小惡不足以滅小人之身小人之所以滅
身者惡之積也善惡之積皆非一朝一夕之故惡小
則罪亦小惡大則罪亦大小人以(缺)
如噬嗑上九曰何校
滅耳凶則其罪大而不可解矣家語云勿謂何傷其
禍將長勿謂何害其禍將大焰焰不滅炎炎若何涓
涓不壅終爲江河其是之謂乎首不稱子曰蓋連上
文
子曰危者安其位者也亡者保其存者也亂者有其治
者也是故君子安而不忘危存而不忘亡治而不忘亂
是以身安而國家可保也易曰其亡其亡繫于苞桑
小人所以傾危者自以爲位可恒安也所以滅亡者
自以爲存可恒保也所以禍亂者自以爲治可恒有
也君子則不然安而不忘危存而不忘亡治而不忘
亂如否九五曰其亡其亡繫于苞桑而畏懼如此是
故其身安而國家可以保守也安危以身言存亡以
國家言治亂以天下言括蒼龔氏曰否之九五能安
身者也
子曰德薄而位尊知小而謀大力小而任重鮮不及矣
易曰鼎折足覆公餗其形渥凶言不勝其任也
不度其德之薄而居尊位不揣其知之小而謀大事
不量其力之小而當重任其不及禍者鮮矣如鼎之
九四曰鼎折足覆公餗其形渥凶可謂不勝其任矣
横渠張子曰此明不知利用以安身者
子曰知幾其神乎君子上交不諂下交不瀆其知幾乎
幾者動之微吉之先見者也君子見幾而作不俟終日
易曰介于石不終日貞吉介如石焉寧用終日斷可識
矣君子知微知彰知柔知剛萬夫之望
知幾之幾與前幾事不密之幾同蓋幾者始動之微
吉凶之端先見而未著人所難知者也知幾其神乎
謂君子生有定見之明事未著而先已知也衆人皆
不知而君子獨先知之不謂之神可乎諂佞也瀆亂
也交於上以恭巽過則爲諂交於下以和易過則爲
瀆君子當豫之時不屈已以徇人而無上交之諂不
屈人以徇巳而無下交之瀆其知幾乎衆皆迷而忘
返君子則見幾而動何待終日他日吉凶既判果如
所料然則君子之不諂不瀆者非其有先見之明疇
克爾耶知幾以理言見幾以事言知在内見在外也
如豫之六二曰介于石不終日貞吉石者至重之物
定而不動者也君子之不諂不瀆介然自守而如石
焉則胷中自有定見若吉若凶一覽即決何待終日
柔指六五剛指九四豫之時九四之剛上逼六五之
柔而威震主矣衆人所不察君子獨先知之豈非先
覺之賢乎君子知今日之微如是遂知他日之彰必
如是知今日之柔如是遂知他日之剛必如是此君
子先有定見之明高出衆人之表是乃萬夫之望也
望與詩彼都人士萬民所望同叶韻音亡或曰豫之
九四恐亦不至乎僭叛聖人豫防之爾如坤之初六
方言履霜便言堅冰至易之爲戒例如此也横渠張
子曰幾者象見而未形也伊川程子曰知幾者君子
之獨見非衆人所能及又曰斷别也其判别可見也
紫陽朱子曰漢書吉之之間有凶字或問朱子曰幾
者動之微何以獨於上交下交言之曰上交要恭遜
便不知不覺有箇諂底意思在裏頭下交不瀆亦是
如此所謂幾者只才覺得近諂近瀆勿令如此便是
知幾進齋徐氏曰上交交於三也下交交於初也當
豫之世四爲權臣三比而初應之皆權臣之與也二
之於四本無係應以位在初三之間所比非人易爲
所累一或不謹而諂瀆焉則陷於逸豫不能見幾而
作矣括蒼龔氏曰豫六二知幾神之事也非精義不
足以明之
子曰顔氏之子其殆庶幾乎有不善未嘗不知知之未
嘗復行也易曰不遠復无祇悔元吉
殆將也庶近也聖人知幾賢人則近幾耳聖人無過
故無不善賢人則或有過故猶有不善但賢人有不善
則未嘗不知知之則未嘗復行也顔子之不貳過蓋
近道矣如復初九曰不遠復无祇悔元吉則顔子其
殆庶幾乎東坡蘇氏曰世所以不食烏喙者徒以知
之審也如使知不善如知烏喙則世皆顔子矣所以
不及聖人者猶待知爾括蒼龔氏曰復初九殆庶幾
所謂精義也
天地絪緼萬物化醇男女搆精萬物化生易曰三人行
則損一人一人行則得其友言致一也
天地絪緼謂乾坤隂陽之感也男女搆精謂六子隂
陽之合也萬物化醇謂氣化者也皆二而一者也如
損六三曰三人行則損一人一人行則得其友蓋言
致一也男女即是六子非真謂人之男女若以爲人
之男女則人之男女止能生人豈能生萬物也哉括
蒼龔氏曰精義則足以致一若損之六三是也
子曰君子安其身而後動易其心而後語定其交而後
求君子修此三者故全也危以動則民不與也懼以語
則民不應也无交而求則民不與也莫之與則傷之者
至矣易曰莫益之或擊之立心勿恒凶
君子位正身安而後動則動無不與心平氣和而後
語則語無不應定其交之可求而後求則求無不與
君子修此三者故處世得以全身而遠害也乃若危
以動則無黨與懼以語則無應援無交而求則誰其
與之人皆莫之與則傷之者自外而至矣如益上九
曰莫益之或擊之立心勿恒凶益上九之位不正只
居六爻之窮其身心之危懼可知矣不能益人而反
求人之益其交其求又可知矣則其擊之者自外而
來烏得不凶横渠張子曰此又終以致用之戒郭京
曰危以動則民不輔也輔誤作與平庵項氏曰危以
動則民不與黨與之與也無交而求則民不與取與
之與也
右第五章所舉十卦皆言君子學易之事
周易集說卷三十三
