仲氏易卷二十七
翰林院檢討毛竒齡撰
繫辭上傳
此十翼文也舊以上彖下彖上象下象上繫下繫文
言說卦序卦雜卦為十翼而此二翼者從釋彖釋象
後專釋周文當日作易屬辭之意故曰繫辭繫者屬
也第屬辭指文王如辭中早有繋辭焉而明吉凶與
繫辭焉而命之諸語豈夫子自指之故舊以此為繫
辭𫝊如王肅本李鼎祚本皆作繫辭上𫝊繫辭下𫝊
(按侯果亦有下繫冇天道地道人道語先于王弼宋人謂上下分自弼註非是)惟史記引此
辭同歸而殊塗一致而百慮作易大傳說者謂史遷
曾受易楊何何自為𫝊(或作遷自為𫝊謬)故特加大𫝊以别
之大抵二𫝊並發明推易分聚以屬之為卦辭爻辭
之例雖重言彖爻大義并蓍筮布揲諸法而大旨在
屬辭則繫辭名焉若轉易之義則雜卦言之對易則
序卦旁及之至說卦則藉以釋經與爾雅釋詩同一
義例詳見傳下
天尊地卑乾坤定矣卑高以(鄭康成本作已)陳貴賤位矣動静
有常剛柔斷矣方以類聚物以羣分吉凶生矣在天成
象在地成形變化見矣
乾坤定位而全易見焉六子之本乾坤與周易之首
乾坤皆以是也(夏易首艮商易首坤異是)乃即以位之卑高(即尊卑也)
(其曰卑高者以卦爻從下起也)而定為因重之法或下或上互相區
别而卦位爻位之貴賤亦以是定(卦位如剥復分死生否泰分君子小)
(人類爻位如二譽四懼三凶五功類)乃又諦觀諸六十四卦中其為變
易者幾何交易者幾何變易者以陽變隂以隂變陽
變者為動不變者為静(如乾變坤則陽動隂静坤變震則隂動陽静類)交易
者以下卦交上卦以八卦交六十四卦上交者為動
下受交者為静(如下乾上乾則上動下静下乾上坤則坤動乾静類此申言羲畫以起推)
(易詳見二卷)就其或動或静者而反覆審測令有常度則
其中有剛者有柔者有柔而剛者有剛而柔者而剛
柔斷乎其中剛柔者隂陽也隂陽既斷可以屬辭矣
乃于是倡為推易之例曰方以類聚取此六十四卦
三百八十四爻中其上下方位隂陽合并者謂之聚
卦(除乾坤成列外如否泰為三隂三陽合并剥復為五陽一隂合并姤夬為五隂一陽合并類)夫
陽與陽類隂與隂類而從而聚之是類聚也乾卦所
謂亦各從其類者是也乃即此卦畫之類聚者(物為隂物)
(陽物即卦畫也說見二卷)而于以推移而分易之謂之分卦亦謂
之易卦(如移泰二爻于上則為賁移否二爻于上則為革類易卦者以移易為卦與變易交易不)
(同變者陽變隂隂變陽此但移之耳未嘗變也交者隂陽各出其一對待交易此止移其一爻無對待也)
(此例從來言易者皆未之及)夫聚陽為陽羣聚隂為隂羣而此為
分之是羣分也否卦所謂大人否亨不亂羣是也而
于是乃為之辭就分所自來而依象立言在彖有彖
辭(如訟以遯三易二而彖曰剛來而得中既未濟以泰二易五否五易二而皆曰柔得中類)在爻
有爻辭(如訟初移中孚之兑兑為言則爻曰小有言既未濟三四爻移損益之坤艮坤為方艮為)
(鬼冥門則爻皆曰伐鬼方類餘見二卷并各卦下)雖卦自羲畫文未嘗推即
羲但畫卦重卦亦未嘗移易而文王以推易為屬辭
之法而審其美惡著其休咎遂屬之為吉凶之辭以
為司筮司占推易定繇所自始使列國史氏就辭論
事疑鬼疑神斯世所相傳而驚且怪者而皆本諸此
何變化也然且辭義之博震雷巽風離日坎月以至
艮山兑澤乾金坤土震竹巽木牛馬甲兵井繘牀胏
凡天地間有象有形者皆得以變易造化而為之辭
其屬辭也如此(專指繫辭言故謂之贊周易不然則涉羲易矣)
畫卦無隂陽分聚之法自不曉推易卦爻俱晦至于
辭則開卷蒙昧兩漢至今其同在漆室久矣小年讀
易疑憤滿胸至讀繫則廢卷累月日方物分聚豈無
實指而漢儒就卦爻推測則或水或火(鄭氏云類聚羣分謂水火)
(也)或陽或隂(九家易云陽道施生為方隂主成物曰物)或坤或乾(虞氏云坤方道)
(静故類聚乾物動行故羣分)或姤或復(九家易以姤卦陽爻聚于子為類聚復卦隂爻羣于)
(子為羣分)全無把鼻而王弼矯枉槩以混沌施之但曰方
曰物不立義疏致宋人憑臆無所捉摸以方為情曰
情向以物為事曰事物又以方為理曰事理以物為形
曰物形(如程氏謂事有理物有形事則有類形則有羣)又總以方為事理總
以物為事物(如本義方謂事情所向下又總云事物善惡)周章蔑略東投
西驀而至于分聚則全不問何等為聚何等為分何
故言及聚何故言及分朦朧冒昧迷悶不釋而近之
言易者且援及康成樂記之註以方為行蟲行蟲識
道理故稱方以物為植物植物不識道理故僅稱物
且引楊慎以方為虸蚄張有復古編以虸蚄為子方
作據嗟乎經學之晦蝕一至于此尚不痛自振拔而
動狃成說轇固不解亦獨何矣
是故剛柔相摩八卦相盪(或作蕩義同)鼓之以雷霆潤之以
風雨日月運(姚信本作違形誤)行一寒一暑乾道成男坤道成
女乾知大(王肅本作泰)始坤作(虞翻姚信本作化)成物乾以易知坤
以簡能易則易知簡則易從易知則有親易從則有功
有親則可久有功則可大可久則賢人之德可大則賢
人之業易簡而天下之理得矣天下之理得而(馬融王肅本而)
(下皆有易字)成位乎其中矣
剛柔相摩即推隂推陽也摩者推也(兩物相推為摩)八卦相
盪從八卦之已重者而移易之盪者移也(如移舟為盪舟可見)
此時隂陽已成故稱剛柔畫卦已成故稱八卦夫震
艮巽兑即雷霆風雨也坎離即日月也今乃以推移
摩盪之法而鼔之潤之運行之以此推彼以彼推此
一往一来如寒暑然而總要之于乾坤之成列(成男成女)
(即成列也)故曰乾坤成列而易立乎其中矣夫乾坤成列
則止一知能祇一易簡而萬事萬化皆從此出其有
體有用如此(乾知為知坤作為能大始即資始其云大者以八卦始乾坤而坤又始于乾也)
(何氏曰易知則不遠人以為道故有親易從則聖人夫婦皆能故有功)聖人以德業配
久大而成六位(見乾𫝊)以守寶位(見下繫)參天兩地豈外
是焉(本義分章句以此上為第一章非是)
聖人設卦觀象繫辭焉而明吉凶(虞氏本有悔吝二字誤)剛柔相
推而生變化
夫所謂類聚羣分而生吉凶者繫辭也前未明言繫
辭故此以繫辭直揭之所謂成形成象而見變化者
即推易也前未明言推易故此以推易特指示之盖
三易之法文王倡之惟夫子能知之然不欲明言但
以隠微相會悟如雜卦明有轉易然閟不一及序卦
補言對易然若不解對易者可騐也設者倡施也已
成之卦文不再畫而乃曰設卦則明明以推易為文
所設矣設推易之卦觀其象而繫以辭吉凶之生生
以此矣天地即剛柔推剛柔為辭而變化見此即變
化矣仲長統傳曰雖周物之智不能研其推變以推
能變化故以推變合言此皆善解處(按李鼎祚謂文王觀六十四卦)
(三百八十四爻之象而系屬其辭則爻辭皆指文王與史記同)
嘗集徐仲山許講推易之法其子東謂說經必有據
向疑輔嗣說易啟宋人杜撰之習以少據也推易何
據耶仲山歷引焦贑虞翻侯果蜀才九家易諸家以
示之時方說上繫東誦類聚羣分語曰得之矣仲山
曰未也試訖誦之至此二語仲山故朗聲以和其誦
曰何如東拜曰聖人明指之而世不察何也此見康
熙丁夘𫝊是齋錄
是故吉凶者失得之象也悔吝者憂虞之象也變化者進
退之象也剛柔者晝夜之象也(虞本作晝夜者剛柔之象)六爻之動三
極之道也是故君子所居而安者易之序(虞本作象)也所樂
(虞本李氏易解俱作變)而玩者爻之辭也是故君子居則觀其象
而玩其辭動則觀其變而玩其占是以自天祐之吉无
不利(元吳澄本刪是以下十字)
從吉凶變化而申言之悔吝與吉凶為類剛柔為變
化所推此總卦爻辭也若獨言爻辭則六位具而三
才備焉(陸績曰初二下極三四中極五上上極何氏訂詀曰三極者天地人也六爻初二為地三)
(四為人五上為天三爻一為地二為人三為天)故以此為筮揲所始則静用
所次之卦辭動用所占之爻辭(居止也安也即静也樂者動也論語曰知)
(者樂又曰知者動可驗序次也即居次之義居玩卦之次而又曰玩辭則知玩卦辭也動玩爻之辭而又)
(曰玩占則知玩所占之爻辭也)
彖者言乎象者也爻者言乎變者也吉凶者言乎其失
得也悔吝者言乎其小疵也无咎者善補過也是故列
貴賤者存乎位齊小大者存乎卦辨吉凶者存乎辭
而彖辭爻辭因之以分故第以吉凶言(不及變化)而悔吝
无咎皆可類見盖卦有卑高大小之位(見前)著為推易
而總存之于辯吉凶之繋辭則所謂類聚羣分而吉
凶生所謂繫辭焉而明吉凶者如是其三致意也
憂悔吝者存乎介震无咎者存乎悔是故卦有小大辭
有險易辭也者各指其所之
若夫前所云憂悔吝者祇存乎介介者吉凶之間也
震无咎者祇存乎悔震者厲也悔者變也(見乾卦)但從
吉凶之辨推暨之而于此為辭者(指上言乎其失得諸語)即于
此為占(存乎介諸語)雖卦辭爻辭各有小大險易而辭各
指之其以辭為占如此
易與天地準故能彌綸天地(陸德明本作下)之道仰以觀于天
文俯以察于地理是故知幽明之故原始反(鄭氏虞氏李鼎祚本)
(俱作及)終故知死生之說精氣為物游魂為變是故知鬼
神之情状
是何也則以易本乾坤而天地之道皆彌綸其中焉
(彌滿也說文云開弓也謂弓開則滿也王肅云綸者纏裹也統之為包絡之義故虞翻曰易在天下包絡)
(萬物)故仰觀俯察則乾坤成列而隂陽以分(幽明即隂陽)乃
推其隂陽之初聚者曰原始(九家易曰隂陽交合物之始也)隂陽之
既分者曰反終(九家易曰隂陽分離物之終也)原始則隂精陽氣聚
而為物(王弼曰精氣絪緼聚而成物亦以聚言又朱漢上曰氣聚為精精聚為物)反終則
魂升魄降散而為變(游散即推移皆指卦言故京房易有游魂歸魄之卦雖說與推)
(易不同然其為卦則一也又鄭康成以精氣為七八游魂為九六七八木火之數九六金水之數木火用)
(事則物生故曰精氣為物金水用事則物變故曰游魂為變雖其理有之然與詞義不合若後魏正光歷)
(推四正卦術焦延夀用卦氣值日皆術數别學與易無與矣)凡隂幽陽明始生終
死鬼歸神伸之說由推易以為彖象而玩辭玩占歷
歷知之(物即方物舉物而方在其中變即變化舉變而化在其中)
與天地相似故不違知周乎萬物而道(鄭玄本作導)濟天下
故不過旁行而不流(京房本作留)樂天知命故不憂安土敦
乎仁故能愛範圍(馬融王肅本作犯違猶裁成也)天地之化而不過曲
成萬物而不遺通乎晝夜之道而知故神无方而易无
體
以此參天地周萬物雖行權反正旁行側見而未嘗
流失在天為樂天在地為安土是天地為我範圍萬
物于以曲成通于寒暑運行晝夜往來之道而歷見
其知者也然則方以類聚而分之則無方物以體分
而易之則無體屈平曰聖人不凝滯于物而能與世
推移无方无體雖物也何凝滯焉(前以分屬物而此曰精氣為物以聚)
(言前以聚屬方而此曰方无體反以分言此皆互言之以見變化處)
一隂一陽之謂道繼之者善也成之者性也仁者見之
謂之仁知者見之謂之知百姓日用而不知故君子之
道鮮(鄭氏本作尠)矣顯諸仁藏(鄭氏本作臧云善也)諸用鼔萬物而
不與聖人同憂盛德大業至矣哉富有之謂大業日新
之謂盛德生生之謂易成(古蜀本作盛)象之謂乾效(陸德明本作爻)
(蜀才本作效)法之謂坤極數知來之謂占通變之謂事隂陽
不測之謂神
夫物與方即隂陽也隂陽即道也向所謂由易簡以
推知能而盛德大業皆由此出者以為繼道者善也
乾元坤元皆善長也(乾健坤順皆隂陽之德故可以善言)繼善而成之
者性也成已成物皆性生也(此性單指人言故可兼成已成物性成于善故)
(孟子謂性善)然且得陽之性者曰仁得隂之性者曰知仁
見則謂仁知見則謂知隨其見于人者而稱之彼百
姓日用何嘗非道特不知故道鮮耳(知字應上知幽明以下數知字)
有如仁顯乎外而用蔵乎内震動萬物而不假聖人
憂世之憂此正向所謂盛德大業而各得其至者有
如是也然則由盛大以見推易而屬辭應占變化不
測夫豈無所謂而云然者乎生生推易之法效法者
呈其法也(韻會曰效呈也進也韓信𫝊願效愚忠唐書持衆美而效之)陽之變隂
從坤始故推移轉變其法首于坤見之而後推極其
三百六十四爻之數以為彰往察來占卜之事吉凶
變化皆本于易
夫易廣矣大矣以言乎遠則不禦以言乎邇則静而正
以言乎天地之間則備矣夫乾其静也專(陸績本作虫)其動
也直是以大生焉夫坤其静也翕其動也闢是以廣生
焉廣大配天地變通配四時隂陽之義配日月易簡之
善配至德
則何其廣大也是乾坤之大生廣生推遷不窮者即
天地也即四時日月也即至德也(大生廣生即生生之謂易所謂推易)
(之法)
子曰易其至矣乎(吳澄本以此句割系至德下刪子曰二字)夫易聖人所以
崇德而廣業也知崇禮(蜀才本作體)卑(或作俾)崇效天卑法地
天地設位而易行乎其中矣成性存存道義之門
是故盛德大業斷自乾坤成列始(成性即成之者性性善在中此隂陽)
(道義之門戶也)
聖人有以見天下之賾而擬諸其形容象其物宜是故
謂之象聖人有以見天下之動而觀其會通以行其典
禮繫辭焉以斷其吉凶是故謂之爻(易學四同以此五十六字與後重出)
(刪去)
然後以六十四卦三百八十四畫之賾且動者為彖
為爻(彖者言乎象者也故象即彖也羲為爻畫文為爻辭)就物之形象(物即隂陽說見)
(前以各有所宜曰物宜形容即形象所云成形成象也)推移(會通)立法(典禮即法也立法說)
(見前)而于焉屬辭所謂類聚羣分而吉凶明者既明之
可斷之也此繫辭也此又致意也
言天下之至賾而不可惡(荀爽本作亞云次也)也言天下之至動
(鄭氏虞氏本俱作頤鄭云當作動虞氏云動舊誤作賾九家易作冊)而不可亂也擬之而
後言議(諸家及鄭氏本俱作儀)之而後動擬議以成其變化(易學四同)
(移此三十五字置後極天下之賾者上不通)
繋辭者言也乃其所言有善(繼之者善)無惡(鄭康成註作烏落反)則
不可惡静正不禦(見前)則不可亂擬議推移而變化成
焉所謂剛柔相推以生變化者既生之當成之也此
推易也此又致意也
鳴鶴在隂其子和之我有好爵吾與爾靡(古一作縻京房作劘)之
子曰君子居其室出其言善則千里之外應之況其邇
者乎居其室出其言不善則千里之外違之況其邇者
乎言出乎身加乎民行發乎邇見乎遠言行君子之樞
機樞機之發榮辱之主也言行君子之所以動天地也
可不慎乎
此下七節本文言傳文而脱誤于此者(吳澄本竟刪此七節)
同人先號咷而後笑子曰君子之道或出或處或默或
語二人同心其利斷金同心之言其臭如蘭(漢晉諸家易皆以諸)
(所贊屬互卦言如中孚互艮震震為言行又艮為門故曰樞震為動故曰機此則同人互乾巽乾為金巽為利)
(又巽為草木為臭後謙與節皆有互震故有德言禮言及言語為階語按之良是後漢郎顗疏奏臣願陛下)
(發揚乾剛援引賢能勤求機衡之寄以獲斷金之利此以二人指君臣言與文言斷節取義正同漢人易傳與)
(韓嬰詩𫝊皆倣此體)
初六藉用白茅无咎子曰苟錯諸地而可矣藉之用茅
何咎之有慎之至也夫茅之為物薄而用可重也慎(一作)
(順)斯術也以往其无所失矣
勞謙君子有終吉子曰勞而不伐有功而不德(鄭氏本作置云)
(當作誌)厚之至也語以其功下人者也德言盛禮言恭謙
也者致恭以存其位者也
亢龍有悔子曰貴而无位高而无民賢人在下位而无
輔是以動而有悔也
此見乾卦文言傳
不出戶庭无咎子曰亂之所生也則言語以為階(姚信本作)
(機)君不密則失臣臣不密則失身幾事不密則害成是
以君子慎密而不出也
虞仲翔以節本泰卦故坤為亂互震為言語乾坤為
君臣此亦推易法
子曰作易者其知盜乎易曰負且乘致寇(古本作戎宋衷謂戎誤)
至負也者小人之事也乘也者君子之器也小人而乘
君子之器盜思奪之矣上慢下暴盜思伐之矣慢蔵誨
(虞氏本作悔云坎心為悔)盜冶(鄭氏及諸家本作野太平廣記作蠱)容誨淫易曰負且
乘致寇至盜之招也
仲氏易卷二十七
