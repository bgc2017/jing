仲氏易卷十四
翰林院檢討毛竒齡撰
周易下經
䷞(艮下兌上)子母易卦
易否䷋(上來三往)(又易)恒䷟(二往五來)
(此卦虞氏易蜀才朱升諸說皆有推易之法略見辭内惟本義云咸自旅來則先分後聚是變易非推易)
(矣咸恒子母卦從否泰來若旅則又從咸恒來耳)
咸亨利貞取女吉(亨字連利貞句勿斷)
彖曰咸感也柔上而剛下二氣感應以相與止而說(悦同)
男下女是以亨利貞取女吉也天地感而萬物化生聖
人感人心而天下和平觀其所感而天地萬物之情可
見矣
上經首乾坤下經首咸恒者乾坤不與六子對祗取
六子之化體以相比見若所謂乾坤定位者既為倡
首則但以咸之山澤通氣恒之雷風相薄既未濟之
水火不相射以應之于下前分篇對易之說有云以
四配兩者正指此也第夫子序卦以乾坤屬天地為
天道之始以咸屬夫婦(無恒卦舊謂咸恒為夫婦誤)為人道之始
(人道但指此卦舊謂上經皆天道下經皆人道誤見韓康伯說)故乾坤以六乾老陽
六坤老隂為天地而咸以下艮少男上兌少女為夫
婦而又山氣下降澤氣上升艮男居下兌女居上(王肅)
(曰山澤以氣通男女以禮感)有類乎男下女者故鄭康成謂三十
之男下二十之女正以男女皆少者婚之時而男下
于女者則婚之禮也夫天地一大夫婦也大夫婦則
全有四德(元亨利貞)夫婦一小天地也小天地則亦有四
德之三(利亨貞此在彖傳不曰大亨以正則四德之三也)是以康成又云嘉
會禮通(亨)和順于義(利)幹事能正(貞)具此三德而用
以取女所為吉也蓋咸者感也謂男女相感也卦從
否易以否坤六三之柔而升之為上是桑上也以否
乾上九之剛而下之為三是剛下也然且轉從恒易
以恒之震男上巽女者而易之為艮男之下兌女是
二氣相與而艮止兌悦男止無他感而女悦有正應
天道以感應而生萬物人道以感應而生父子君臣
以及于上下(見序卦)此其中有心焉坎為心卦體大坎
則即以心感而情應(彖傳有心字情字)志亦應焉(爻詞有數志字)所
謂感應而相與者有如此夫以分卦言則艮内為夫
兌外為婦以分爻言則三四五為夫初二上為婦以
卦爻合體言則三陽為身心三隂為首足而合隂陽
男女而總象乎人之一身蓋天地以氣感夫婦以形
感感之有形者莫如輔頰口舌以下至股足而爻之
自初而上自拇腓以至頰舌四體百體無不相感(二語)
(本焦弱侯說又咸皆也謂皆感也)蔡中郎協和昏賦有云乾坤和其
剛柔艮兌感其股腓此說易之最善者况男女兩心
居六爻之中而四又適當三陽之中不言感而無不
感大傳所謂何思何慮同歸而殊塗一致而百慮者
于是乎在此萬物之所以生而天下之所以和且平
也
蜀才曰此本否卦案六三升上上九降三是柔上剛
下二氣交感以相與也此推易之法若元儒朱升作
會通亦有云卦自否來此皆一隟之偶通者然亦未
易事也
晉元帝初鎮建鄴王導使郭璞筮之遇咸䷞之井
䷯璞曰東北郡縣有武名者當出鐸以著受命之
符西南郡縣有陽名者其井當沸後晉陵武進人于
田中得銅鐸六枚(一作五枚誤見郭璞洞林)歴陽縣中井沸經日
乃止此事載晉書郭璞傳然世終莫解嘗以此詢仲
氏仲氏曰此最淺近者銅鐸之出以貞咸也井之沸
以悔井也咸内為艮艮東北之卦也其名武者以上
兌在右武位也其出鐸者兌為金與互乾金合而乾
數六故得六鐸然且互乾為天互巽為命此天命也
故曰此受命之符也若夫井則二四互兌三五互離
離兌為西南郡縣而南為陽方故宜有陽名乃以下
巽與互兌為金木之交上坎與互離為水火之際木
間金得火而上承以水此非薪在釡下得火而水乃
沸乎且四正相纏乾麗坤域非中興受命何以得此
凡此皆前人占筮所未及者(洞林略有占註無此明確且所誌變怪事不經)
(故不載)
象曰山上有澤咸君子以虛受人
虞翻曰坤為虛謂否之坤虚其三以受上剛之來曰
虛受人此亦以推易為說者又曰艮山在地下為謙
在澤下為虛(今稱謙虚本此)
初六咸其拇(子夏傳作&KR2129;荀爽本作母云隂位之稱俱誤)象曰咸其拇志在
外也
此相感之始也下以足為始拇者足之將指也艮為
倒震震為足而初當震之下柔則足拇矣六爻互相
感而感必有應感者其情以應而感者則其志耳(坎為)
(志見前)四與初應在外卦故曰外
六二咸其腓(荀爽本作肥云尊盛稱肥誤)凶居吉象曰雖凶居吉順
不害也
腓者脚膊即俗所稱脚腨肚者上于拇而下于股正
下體之中倒震之二也第二以恒之九二升之為五
而自居于柔若有不安于居腓者此凶象也獨不思
腓不自動隨股而動詩所謂君子所依小人所腓者
隂隨陽而轉小人隨君子而行未有陽剛既遷移而
隂柔猶不安其居者苟能居而又何害也艮止而巽
順二居止之中互巽之末且上有正應順者順所應
也惟順應故不惟不凶抑且得吉
九三咸其股執其隨往吝象曰咸其股亦不處也志在
隨人所執下也
股䏶則高于腓者此倒震之剛下體之上也第三以
否之上九降為三剛而猶志在上亦若有不甘于處
股者此吝道也獨不思上降為三將必有隨之而下
降者非陽剛耶夫猶是陽剛而以上言之則謂之隨
人以三言之即其隨也以為隨人猶不可不執以為
其隨而可不執乎執者持也謂持所處也雖上本三
應所志在上而既隨而下則處之亦下曰所執固然
蓋股以腓為下腹又以股為下詩所謂邪幅在下者
謂腓以下而所謂無以下體者謂股以下也傳曰男
下女此正艮男之下兌女者其特稱執下非汎語也
若其又曰往吝者以處下則吉往上則吝易例凡自
上至下謂之來自下至上謂之往
九四貞吉悔亡憧憧(京房本作&KR1720;云遲也)往來朋從爾思象曰貞
吉悔亡未感害也憧憧往來未光大也
此心感也卦體下二隂象足上一隂象口中三陽象
身四又當三陽之間則心位也心之官則思故言思
而感在是焉第四與初應自有正感徒以位在陽中
上下三隂均伺之則于此不能無朋從之擾所謂憧
憧者擾在心也故曰爾自有正應貞者正也正則吉
吉則亡悔不然則下往而上上來而下其連隂為朋
而爾是思者皆擾心之具也朋者隂類即坤之所為
得朋蹇之所為朋來者從者朋之與也體為大坎坎
與離反故未光大大抵憧擾者中未明耳
九五咸其脢无悔象曰咸其脢志末也
五與二應而所感漸厚且由心而上至脊背之間而
亦感之是感固在心而其感之者則其脢也蓋三以
上降(否上降三)而曰志下五以二升(咸二升五)而曰志末論卦
體則五六為上論行卦則五六為末此即大過之所
為本末弱者卦凡三言志而皆以應言第初則隂應
陽而惟三與五則皆以陽剛而為他所應應之者即
志之者也然則五之志末非二之志五而誰志焉
上六咸其輔頰(孟喜本作俠古通字)舌象曰咸其輔頰舌滕(九家易作)
(乘誤)口說也
感而逾上則為口為舌而口傍有輔口外有頰一舉
口而無不相感有似乎送口說者虞氏易云滕者送
也蓋口說雖淺感送則深以否之三乾易為兌柔是
兌之所移本乾之所送雖其所移者祗兌之口舌而
其所送者實乾之言說也(乾為言)鄭康成以滕作媵然
亦作送解以為咸道極薄徒送口舌言語相感而已
不復有志于其間此别是一說然其解作送則漢儒
俱如是耳
䷟(巽下震上)子母易卦
易泰䷊(初往四來)(又易)咸䷞(五來二往)
(侯果蜀才虞翻及朱升諸易俱有推易法見辭下惟本義謂卦自豐來此是變卦與此不同)
恒亨无咎利貞利有攸往
彖曰恒久也剛上柔下雷風相與巽而動剛柔皆應恒
恒亨无咎利貞久于其道也天地之道恒久而不已也
利有攸往終則有始也日月得天而能久照四時變化
而能久成聖人久于其道而天下化成觀其所恒而天
地萬物之情可見矣
雷風為恒不知其何以恒也但曰亨而已无咎而已
且中有兩利一利乎守一利乎行亦不知其何以守
何以行也但曰利利而己夫子解之曰恒者久也是
何也夫恒自泰來以泰之初剛易為四剛是剛上也
以泰之四柔易為初柔是柔下也乃又自咸來以澤
山之不相與者而易為雷風之相與雷動而上風入
而下是上震動而下巽順也夫剛尊柔卑恒一兩長
相配(震長男巽長女)恒二上動下順恒三剛柔皆應(三隂應三陽)
恒四(此彖傳解義如是謂四者皆常道)蓋泰之地上于天天下于地
者為偶道而易之而夫長在上婦長在下則道貞而
可常守也利貞也咸之艮男終于陽兌女終于隂者
為有終而易之而為震男之始又易之而為巽女之
始是終則有始也利攸往也夫互乾與上震皆行也
則皆往也况天地萬物日月四時其有藉于久道為
何如者而謂聖人有異乎第恒則惟懼其不恒故卦
曰恒亨而其為爻則若有鑒于不恒之不亨者匪悖
也象如是也泰為地天而坎離卦位純爻則見故從
泰推易則有天地有日月若震巽兌艮周歴四時則
咸恒俱備焉虞翻曰乾為聖人此又以互卦言
恒傍从亘字書皆然說文所謂从舟在二之問是也
唐人書法因避穆宗諱故或去下一畫而來氏梁山
易註謂易恒字無下畫左旁立心右傍一日所謂立
心如一日者則笑話矣來註多近理然猶有牽合如
此類者故指出之
象曰雷風恒君子以立不易方(朱升曰以時則久而不已以位則定而不易)
初九浚(鄭氏本作濬)恒貞凶无攸利象曰浚恒之凶始求深
也
以泰之全乾而一索得女甘使剛上進而柔下居是
不求之高而求之深也其能久乎夫終則有始而可
求之深乎(求索也必如此則求字有解不然突言始求無理)
九二悔亡象曰九二悔亡能久中也
此三陽之始也乾已變巽則一見互乾之陽而喜之
曰悔亡實不知其何以亡也蓋二陽本泰乾之中而
咸以五之剛中而易為二中皆中也夫子曰中亦久
矣故象曰九二悔亡而傳亦即曰九二悔亡其所為
亡者以此或曰此卦主也
九三不恒其德或(鄭氏本作咸非)承之羞貞吝象曰不恒其德
无所容也
九三居三乾之中而在泰為乾終在咸為乾始是不
常于終與始也然且當大坎之中(全體為大坎)而在下為
巽終(内卦)在上為兌始(互卦)上下終始並無常位是于乾
于坎于巽于兌俱无所容也夫乾為健德而居于坎
心坎心為亟(見說卦)亟則不可以長久况乎以巽德之
躁(巽為躁卦)值兌德之决(兌為附决)亟躁與决無非不終日之
計其于德之不恒為何如者向以為不恒者其位耳
今而知不恒者乃其德曾德之不恒而不引之為愧
乎德不常則愧亦不常所云或也夫不知愧之進之
為何人而謂非德之不常不可也夫不知進愧者為
何人而何可以不常也内巽女故有羞象朱氏會通
以羞為庶羞薦羞之羞謂婦不能主中饋則他人有
代之饋者其于巽義于羞義俱得之矣然安見不恒
其德為不能主饋食也
按聽齋雜記云明土木之變南冢宰魏驥集同官上
監國疏會錢唐客陸時至善易請筮之得恒之解(即九)
(三爻)驥曰帝出之不恒而承之羞固也乃變而負乘寇
將復至(解六三負且乘致宼至貞吝)如之何客曰既已負帝且乘
矣再至何害所慮者貞之則吝惟恐徒守反吝耳驥
曰善乃易疏去次日客過驥驥曰昨筮無大凶乎曰
大吉曰何謂曰夫恒為大坎而三當坎中所以陷也
然而恒互為乾三以一乾而嵬然居三乾之間若無
往而不為君者乃一變為解則已解矣且解之辭(彖辭)
曰利西南西南者所狩地也又曰其來復則還復也
夫恒者久也日月得天而久照(此恒彖辭)今解之互體則
正當兩坎互離之間䷧坎月離日非日月幽而復
明乎(此用姜維語)大明吾國號非返國乎祗解有兩坎兩
離而上離未全(上震缺上九此似指監國者)尚有待耳後宼果再
至以戰得勝而英宗卒返國復辟若先見者
九四田无禽象曰久非其位安得禽也
夫以全坤之田而為九四大坎之豕則宜田有禽而
試觀此何田而能有禽乎坤易為震則田已為塗(震為)
(大塗)以兌易兌則有禽皆脱(以咸之上兌易為互兌皆有毁脱之象)蓋初
升為四陽居隂位在彖詞則謂之剛上而在象詞則
謂之非位也况以兌易兌本初位非二位也(咸之兌為初九)
(今之互兌為九二)
六五恒其德貞婦人吉夫子凶象曰婦人貞吉從一而
終也夫子制義從婦凶也
五自咸來向之柔居二中者而今居五中猶是位(謂巾)
即猶是德(謂柔)恒也可守也(謂貞)第五宜陽位以咸之九
五甘遜而易之為六以應乎二向使五而婦人也耶
則應二為吉所謂從一而終也使五而夫子則宜以
義制而下從婦乎凶也
上六振(虞張本皆作震說文作榰誤)恒凶象曰振恒在上大无功也
上為震之三振者震也公羊傳曰震之者何猶曰振
振然也故舊儒易本多以振作震震則動動則不恒
矣夫震之攸往而能有功者謂其恒也謂其終則有
始也若竟以震終則但知有終而不知有始而欲其
有功也得乎夫三為巽終巽女則羞而上為震終震
男則凶蓋恒固能亨而震已不恒而猶曰恒曰震恒
此恒之所以難亨而不恒之所以内有羞而外有凶
也象如是也
仲氏易卷十四
