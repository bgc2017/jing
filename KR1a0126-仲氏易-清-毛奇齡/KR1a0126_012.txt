仲氏易卷十二
翰林院檢討毛竒齡撰
䷚(震下艮上)子母易卦
易觀䷓(五來初往)臨䷒(二往上來)
(此卦惟侯果虞翻得推易之法宋儒多言從觀臨來指變卦言耳與此不同)
頥貞吉觀頥自求口實
彖曰頥貞吉養正則吉也觀頥觀其所養也自求口實
觀其自養也天地養萬物聖人養賢以及萬民頥之時
大矣哉
頥以養為義顧卦無所為養也祗以艮止在上震動
在下上止而下動比之頥然(鄭玄曰頥口輔車之名也上止下動故謂之頥)
乃就頥觀之則四隂互坤有養象焉(說卦萬物之致養莫如坤)但
養以静為主禮記所謂口容止者故下三爻以震動
得凶而上三爻以艮止得吉雖上下兩陽同一輔車
亦同一卦主而吉凶判然特其所為吉者則一歸于
正無兩義耳且其所為兩陽者一從觀來移觀之九
五而為初九是以觀艮之兩觀而觀其養也(觀上艮為門闕)
(有兩觀之象故名觀)一自臨來移臨之九二而為上九是以臨
兌之口實而觀其養之有自也(臨下兌為口舌鄭玄曰頥中有物曰口實)
夫降艮觀以觀頥而升兌口以觀養誠以得一在天
得一在地而養隂衆于其間(見翟玄說)乾為聖人艮為賢
人而養坤民于在下(見虞翻說)頥養之義有如是其大焉
者此非他之時而頥之時也侯果曰此本觀卦初六
升五九五降初而成頥虞翻曰以臨觀四隂二陽之
例言之則臨二之上兌為口故有口實此漢晉以來
推易遺法(朱升會通亦云卦自觀來以五陽易初成頥此以變卦偶合之耳)
象曰山下有雷(劉表曰山止于上雷動于下)頥君子以慎言語節飲
食(言語從口出故旁及之苟爽曰雷為號令故有言語)
初九舍爾靈龜觀我朵(京房本作瑞疑垂之誤)頥凶象曰觀我朵
頥亦不足貴也
頥之初則頥之下車也以下車統下頥而動而得震
則急于求食固亦有之特初自觀來當在觀時内卦
以純隂而見離位(說見前)離為龜而初又早承離照之
靈是靈龜也乃以一剛填下頥而離隠矣離隠則靈
龜亦隠矣人第見易觀為頥而下頥俯出如樹之下
垂朵朵然(說文云朵樹木垂朵朵也朱升曰言下頥而垂其涎也)而不知舍靈
龜而觀朵頥去爾之聰明而爾自以為我有口腹何
足貴也(爾我皆指初言)侯果曰初本五也(謂觀之五)五互體艮艮
為山龜(象義曰艮有龜象損之六五是也)自五降初則為頥矣是舍
爾靈龜之德來觀朵頥之饌也此靈龜又一解亦通
六二顛頥拂(子夏傳作弗云輔弼也)經于丘頥征凶象曰六二征
凶行失類也(經音徑去聲吭也舊作常解非)
二仰吭求食但以半口加下頥之上有似乎倒提其
頥者夫近頥之口下通于吭所謂經也口之所食每
緣氣以為出入莊子所謂緣督為經熊經鳥伸者(漢書)
(以經死為絶吭義同)徒以求食之故往往仰其吭而抑搔之(朱升)
(曰拂摩拂也即抑搔也)而不知臨二之剛已移上九是其反而
提下頥者正其往而為丘頥者也艮為丘丘則不動
而乃以震動而得震行不其凶乎蓋上九固我類而
今已失之失則何可行丘頥即高頥謂上車也于往
也詩于茅于耜是也
六三拂頥貞凶十年勿用无攸利象曰十年勿用道大
(李鼎祚本作德)悖也
三當頥之中為上之應而不幸處震極而為艮所逼
夫頥之中宜有食為上之應則并宜得食而迫于艮
止則或反以動之過而發憤不食拂頥而去猶之染
指而出也(見左傳)夫如是則凶矣雖曰吾守正不食亦
何利矣蓋三當互坤之中坤為民衆在養萬民者或
未必不思用之而必歴坤盡而後有用已十年所矣
此非頥之時也傳曰地數十
六四顛頥吉虎視眈眈其欲逐逐(子夏傳作攸攸漢書作浟荀爽本作悠猶)
(漸也劉瓛易作跾遠也)无咎象曰顛頥之吉上施光也
四以半口綴上頥之下有似乎倒傾其頤者然而吉
何也蓋四本艮止之始而下與初應止不急食應則
不汎食而今為倒頥則懸之而不即食故其求食也
不苟食也此其象有如虎艮為虎(見說卦)艮位寅亦虎
(艮東北卦寅方也寅屬虎)艮統寅以為正亦虎(夏易連艮而以建寅為正朔)以
艮虎下視(虎行垂首而下視)而出大離之目以視之(卦體大離)相
擇而食眈眈然豈易見其欲哉視之又視不一眈也
漸之又漸不一逐也大離至是有光矣雖倒而上施
而亦又何咎逐逐漸漸也今俗云逐漸是也世不識
逐字但以逐逐為趁逐作解則于六四止食之吉大
有乖舛不得已而強文之曰為賢求食不得不急則
養人自養起于後儒在前此未有此解且六爻本文
亦並無養人之義按漢書引易作其欲浟浟而子夏
傳作攸荀爽九家易作悠三字並同則悠悠者正漸
漸之謂也但悠字與逐字義同而聲殊及觀劉瓛易
則又曰跾跾據說文跾音式六則音本同逐且其義
作悠遠解則又與悠悠義合是跾逐二字在當時未
知所從然總解作漸無可疑也不然眈眈逐逐過于
朵頥十倍矣而必強曰吉曰无咎冤哉
六五拂經居貞吉不可涉大川象曰居貞之吉順以從
上也
五又以喉吭當上頥之下雖艮止而下無應亦未免
有仰吭抑搔之意而猶幸其居于正也居正則養正
吉矣特五位坎中(四五六坎位)在觀巽時則以一剛掩其
坎而今移之初則頥見而川亦見焉夫艱食可求何
難涉險而不知其不可也以口腹之故而輕其身以
試非頥也即非正也正養無是也五本尊位而依庇
上九似乎不順但頥主兩剛而二五之互坤俱從之
隂之從陽猶輔之從車坤為順此其順耳
上九由頥厲吉利涉大川象曰由頥厲吉大有慶也
于是推易者曰吾乃今而得所自焉夫臨之二即上
九所自來也由者來也二往為艮則曰于二來為上
則曰田蓋由是而得為頥則以頥厲物亦以物自厲
而砥厲之義見焉有勿吉乎且臨上為坤以純隂而
坎位見此大川也今以剛填之而涉之矣山以止之
川以通之天地萬物何養不得而况養賢以及民其
為正養者方未艾也故曰此頥之時也
䷛(巽下兌上)子母易卦
易(大壯)䷡(初往五來)遯䷠(上來二往)
大過棟撓利有攸往亨
彖曰大過大者過也棟撓本末弱也剛過而中巽而說
行利有攸往乃亨大過之時大矣哉
大過非過之大者乃大者之過夫澤與風合而有何
過且澤與風合而何以為大者之過大者乾也陽也
剛也澤風一合而四剛并列大不過乎此專以象名
卦者故即以象言之四剛相并有似一木而兩端受
竅有似乎木之為棟者乃象之所至而義即隨之蓋
巽為木為楊(九家易見本義)而兩巽相背顛倒皆木然且兩
兌上下亦顛倒相背以滋之合觀之則成一大坎坎
為宫為棟(九家易見本義)則以楊作棟(熊過曰齊民要術白楊堪為屋材)于
義于象均有之奈四剛兩端附以兩柔則本末俱弱
(向秀曰撓由初上始終皆弱)是棟撓于下理所固然第四剛雖過
而盡居于中其自遯來者則上來居二以外剛居内
卦之中其自大壯來者則初往居五以下剛居上卦
之中而三四則又居諸剛之中雖剛大者過而過不
失中内巽外悦不行則已行則所往皆利雖有棟撓
之凶而旋有棟隆之吉所以亨也則過非細事也
象曰澤滅木大過君子以獨立不懼遯世無悶
不言澤風而言澤木以重在木也蓋四剛皆木也二
五木之體三四木之用也獨立不懼者由大壯來也
遯世無悶者由遯也
初六藉用白茅无咎象曰藉用白茅柔在下也
剛至大壯錯地可矣柔從上來以藉之巽為柔為白
藉用白茅潔誠之過也又何咎乎
九二枯楊生稊(鄭玄本作荑云木新生也)老夫得其女妻无不利象
曰老夫女妻過以相與也
夫以遯之上九而改為四剛之棟是質本楊也而已
枯矣第剛雖多與而二居剛中得與初柔為比附則
在三與四反為獨陽不生而二殊不然是三四為棟
而二尚楊也楊雖枯猶可生也蓋天下顛倒之事不
少今大者既過則不能無顛倒于其間故猶是澤風
而大過之澤與大過之風皆上下相背顛之倒之傳
所謂大過為顛非無義也(周易皆顛倒相對獨乾坤坎離頥大過中孚小過八)
(卦不然而頥大過中孚小過又内外二卦自相顛倒故雜卦于大過特發其例曰顛也此皆周易大關鍵)
(向非推易亦安能直抉隠祕如此)夫枯菀異形老少殊質枯可生菀
則老可配少乃遯之上九本來無應此未娶之寡夫
也而今併四剛而五仍不偶其亦老矣何意巽之長
女可相與也夫未與女也既與妻也女可為妻則得
之(剛乘柔故得妻)得之誠過也所謂顛也初二在互卦為姤
姤為遇故有斯象(夏小正正月柳稊稊發荂也與荑同故鄭康成作生荑劉琨勸進表)
(云生繁華于枯稊即此義程𫝊註稊為根非是)
九三棟撓凶象曰棟撓之凶不可以有輔也
夫猶是四剛之中而二五無應而反有應三四有應
而反失其應此顛倒也然九三九四同在剛中有何
顛倒之可尋而三為棟撓四為棟隆則又何說曰此
正所謂顛倒也夫九三者順巽而倒兌者也夫風自
下上順則轉高澤自上下倒則傾竭以轉高之風而
當傾竭之澤則在巽為高為躁而在兌為脱為毁折
棟不撓乎撓則凶雖剛輔甚多而有不可也(虞翻曰本弱故)
(撓然輔之則益撓輔指四剛言)
九四棟隆吉有它吝象曰棟隆之吉不撓乎下也
夫九四者順兌而倒巽者也夫澤順則由微至盈微
則滋盈則滅風倒則背小向大小可受大不可受以
可受之風當方滋之澤則在巽為順為入而在兌為
悦為附决棟不隆乎隆則吉雖别有所吝而下不動
也(它亦指四剛言四剛皆在險故有吝)
九五枯楊生華老婦得其士夫无咎无譽象曰枯楊生
華何可久也老婦士夫亦可醜也
乃以大壯之初九而為剛棟之五亦枯楊也其剛中
與二同其比于上柔亦與二同則夫以大過之顛枯
而復生亦其理也第時有不同而由來亦異大過之
時進而轉甚向之生稊者今且生華而五以大壯初
九而居于兌中少陽居尊不礙士夫(郭氏舉正以士夫為少夫今不)
(從)而上六在前則竟以兌之少女而居垂暮之地少
艾之姿居然老婦一何顛倒然且兌悦在中說成在
外(上六為兑口)互夬獨行一往不决(夬有夬夬獨行語)以士夫而
不能得婦反為婦得(隂乘剛故夫為婦得)則顛倒極矣然而無
咎也以大過也無譽也以大過也大過則何可以久
也大過則醜亦可也
按漢武伐匈奴筮之得此卦太卜因謂匈奴不久當
破占用何可久也一語乃遣貳師伐匈奴後巫蠱事
發貳師降武帝咎卦兆反謬蓋當時既失周史之占
如春秋傳所記而後儒籠統論理則又謂占者有德
則吉在我占者無德則吉在彼如此則但修德可已
用五用二筮人太卜一切可廢此正後儒最籠統最
無著落一語而舉世遵之及略按易理并略按春秋
傳占法則象辭觀玩休咎瞭然如此九五則在本卦
為兑中在大壯所來為震中兌為剛鹵而震以出之
此北伐之象但大過通視合為大坎而互當重乾之
未進承坤上龍戰玄黃正在此際幸乾坎二位皆居
北方我以南向北則我南為凱彼北為敗所以能破
匈奴兵乘勝追北至范夫人城者此也奈身在坎中
尚未出險而兌為口舌又為毁折非因令誤當以間
敗乃詛呪事發而脱身降矣兌者脱也夫枯楊之華
不入寒地身為士夫敵醜非偶乃既降單于則身己
為人所得而單于又妻之以女此正匹配反常一若
老婦之得士夫者其卜筮之精占驗之確孰過于此
假使得周太史者將此斷文出以韻語即是春秋繇
詞矣今易理具在此間所註一循其法鄭玄荀爽皆
非所云則仲氏是書謂非秦漢以後直接周史之周
易不可也
上六過涉滅頂凶象曰過涉之凶不可咎也
以遯之陽上改為兌之上六則涉澤而過在通卦視
之則巽為木謂之滅木在本爻視之則乾為頂謂之
滅頂(乾為首虞氏易有乾為頂)豈非凶乎然而不可咎也大過也
大過非過苟行有攸往則大過之時即從此而建大
過人之業無不可耳
仲氏易卷十二
