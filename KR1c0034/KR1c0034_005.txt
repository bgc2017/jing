詩解頤跋
詩經解頤一編先師文淵閣大學士一齋朱先生之所
述也先生得家學之傳經籍無不考頤至古詩三百篇
尤博極其趣每授諸弟子于發明肯綮處輒錄之時愚
亦在門不數年成集俾誦之者不待玩諸心而喜形于
色先生遂取匡說詩解人頤之語以名之其子叔既鋟
諸梓遠邇讀詩之士往往稱之不啻良金美玉之重焉
比年愚承乏南昌司訓上下亦莫不重是編之便學者
但歲久不能無亥豕魯魚之難辨于是僉議命工重刊
以廣其傳愚僭分章析類正其譌誤以便觀覽亦未必
無小補云洪武三十五年歲在壬午孟夏上瀚後學豐
城丁隆謹識
