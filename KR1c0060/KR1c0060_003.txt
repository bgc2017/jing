毛詩類釋卷三
國子監祭酒顧棟高撰
釋山
岐山
郡縣志岐山亦名天柱山在今陜西鳳翔府岐山縣北
十里雍錄邠在岐西北二百五十里自邠而南一
百三十里為奉天縣有梁山渭水在梁山之南踰梁
山循水可以達岐所謂率西水滸至于岐下也太王
都岐在今鳳翔府西五十里是為岐周岐水之南有
周原
名勝志周原在岐山縣東四十里東西橫亘肥美寬平
即詩所謂周原膴膴者也地在岐山之陽故左傳曰
成有岐陽之蒐
終南
一名太白山在今陜西西安府長安縣南五十里亘鳳
翔岐山郿縣武功盩厔鄠縣長安咸寧藍田九縣之
境秦風終南何有有條有梅時襄公僅以兵一至岐
而卒子文公立十六年始將兵伐戎戎敗走取周餘
民而有之地至岐岐以西獻之周是襄公終身未嘗
一至終南特以天子之命設言以勸其必取耳
(臣)謹案終南一名中南以其據天之中在都之南
也昔文王都豐武王都鎬皆面終南山以土田則
上腴形勢則奥區故文王詩曰殷其靁在南山之
陽成王詩曰信彼南山宣王詩曰幽幽南山幽王
詩曰節彼南山皆據朝夕所見而言自終南入秦而
西歸之好音斷矣鄒肇敏謂秦能以一國取之周
獨不能以天下取之乎平王此時已甘棄祖宗百
年之基業此匪風之詩人所為嘆息痛恨也
閻氏若璩曰詩咏南山其可指實者凡二一為曹南
山郡縣志在曹州濟隂縣東二十里曹風南山朝隮
是也今為山東曹州府曹縣一為終南山郡縣志在
京兆府萬年縣南五十里今為陜西西安府長安咸
寧藍田盩厔四縣
北山
胡氏渭曰終南之名惟見於秦風而小雅則稱南山不
一而足又有北山蓋南山謂都南諸山終南太一在
焉北山謂都北諸山九嵏甘泉嶻嶭等也
(臣)謹案召南陟彼南山言采其蕨小雅陟彼北山
言采其杞不舉山名單稱南北者主豐鎬帝都而
言
東山
豳風我徂東山嚴氏粲曰三監在州之東周公自西徂
東以征之軍屯必依山為固故以東山言之
梁山
在今陜西同州府韓城縣西北九十里大雅奕奕梁山
維禹甸之本為韓國鎮山晉滅韓其地屬晉
(臣)謹案此與太王踰梁山之梁山有别太王所踰
之梁山在岐山之西百二十里韓國之梁山在岐
山之東北七百里是秦晉接界處近大河公羊傳
梁山崩壅河三日不流是也周之立國以岐山
為根本終南為屏蔽梁山為門戶韓侯作鎮實為
國之屏翰詩謂幹不庭方以佐戎辟其倚毗可知
乃平王東遷晉文侯即滅韓而有之周失其門戶
之險而晉且代周而興霸矣
閻氏若璩曰雍州有二梁山一在今韓城郃陽兩縣
境書治梁及岐詩奕奕梁山春秋梁山崩爾雅梁山
晉望也皆與孟子之梁山無涉孟子梁山則在今乾
州西北五里其山橫而長自邠抵岐二百五十餘里
山適界乎一百三十里之間太王當日必踰此山然
後可以遠狄患而營都邑改國曰周古諸侯國名雖
云受之天子傳之祖宗而隨在易名初不以為嫌如
唐叔虞一傳而子燮改國曰晉魏侯罃遷於大梁改
國曰梁皆是也後秦始皇幸梁山宫從山上見丞相
車騎甚衆弗善亦此乾州之梁山
敖山
在今河南開封府鄭州河隂縣西二十里車攻詩所謂
搏獸于敖者也秦於其地置倉名曰敖倉北臨汴水
先王名山大澤不以封敖山不屬列國蓋留以為
講武之地宣王時猶行此典自鄭滅虢檜而敖遂為
鄭之山險東都朝會田獵之禮不行矣
泰山
在今山東泰安府城北五十里史記貨殖傳其陽則魯
其隂則齊詩曰泰山巖巖魯邦所詹此魯之泰山也
嶽
(臣)謹案嶽吳嶽也崧乃高大之稱爾雅山大而高
曰崧釋名云崧竦也所以毛傳只說高貌中庸言
載華嶽而不重華則華山嶽即此山也即禹貢之
岍山一名吳岳地理志扶風岍縣西有岍山汧水
所出在今陜西鳳翔府隴州南八十里與中嶽嵩
高無涉閻若璩四書釋地云華嶽舉二山與下河
海對周禮豫州山鎮曰華雍州山鎮曰嶽爾雅釋
山河南曰華河西曰嶽確有明據武進楊椿謂(臣)
曰申侯係雍州産非豫州産也可謂一語破的况
經文明謂維嶽降神生甫及申不云崧高降神又
何來太室之名乎又案吳嶽亦有五嶽之號鄭
注大司樂云五嶽岱在兖州衡在荆州華在豫州
嶽在雍州恒在并州是也爾雅及經典羣書言五
岳者皆數嵩高不數嶽而鄭云然者賈公彦周禮
疏云周處鎬京在五嶽外西都無嶽故權立吳嶽
為西岳爾雅嵩高為中嶽華山為西嶽者據東都
地中而言此據西都以嵩與華山俱屬豫州雍更
無嶽名故以吳嶽為西嶽也毛鄭皆以嶽為四
嶽意以申甫皆姜姓堯時四嶽之後嶽神福佑其
子孫故生申伯與甫侯嚴緝已非之謂詩主褒揚
申伯而遠引周道始衰之甫侯為配非褒揚之意
此甫當為仲山甫宣王時為相與申伯均有蕃宣
之任况鄭氏注禮既以甫為仲山甫何乃箋詩忽
異嚴說是也竊以詩單舉嶽字自當指雍州之嶽
山無疑舉近地之尊神為言從來神靈降生只是
一神之靈氣所注無四嶽之神皆來降生之理指
為中嶽者固屬譌謬以為四嶽者尤為鹵莽也唐
六典關内道名山曰吳山亦謂之西鎮山肅宗在
鳳翔改吳山為西嶽以祈靈助適與周禮大司樂
之注相合
胡氏渭曰古之中嶽蓋霍太山在山西平陽府霍州
東三十里禹貢之所謂太岳也隋開皇十四年詔以
霍山為冀州鎮歴代因之號為中鎮降嶽為鎮為嵩
高所壓耳閻若璩云詩崧高維嶽謂崧然而高者維
是嶽山非以太室山為嶽名曰嵩高也爾雅撰於三
百篇後緣此遂實指嵩高為中嶽太史公又出爾雅
後并補注堯典曰中岳嵩高也至漢武登禮太室易
曰崈高中岳名益顯皆由為爾雅所誤耳
首陽
在今山西蒲州府城東南一名雷首山禹貢壺口雷首
至于太岳亦曰首山春秋傳趙宣子田於首山皆此
也詩曰采苓采苓首陽之巔時當晉獻公已屬晉案
蒲坂本舜都首山在河東蒲坂縣南山南曰陽夷齊
采薇於此墓在縣南三十五里蒲坂今為蒲州府永
濟縣
龜山
在今泰安府新泰縣西南四十里春秋定十年齊人來
歸鄆讙龜隂田謂此山之北田也詩曰奄有龜蒙蓋
此時尚未奪於齊
蒙山
在今沂州府蒙隂縣西南孔疏曰論語說顓臾云昔者
先王以為東蒙主何楷曰蒙山一名東山孟子謂登
東山而小魯是也
鳬山
王應麟曰郡縣志鳬山在兖州府鄒縣東南三十八里
繹山
繹亦名嶧李氏樗曰禹貢徐州嶧陽孤桐此繹即嶧陽
也一名鄒山文十三年邾文公卜遷于繹哀八年邾
衆退保于繹杜注魯國鄒縣北有繹山在今兖州府
鄒縣東南二十二里郭璞曰繹山純石積構連屬如
繹絲然故名詩保有鳬繹明係魯地而易世之後即
為邾都終春秋世没於邾境豈詩係頌禱之詞固不
必有實耶
徂來
水經注鄒山記曰徂來山在兖州梁父奉高博城三縣
界詩曰徂來之松新甫之栢今其地猶有美松
新甫
後魏地形志魯郡汶陽縣有新甫山汶陽故城在今兖
州府泗水縣東南
景山
商頌陟彼景山松栢丸丸朱子曰景山商所都之山名
在今河南府偃師縣所謂北亳也
旱麓
地理志漢中郡南鄭縣旱山池水所出東北入漢詩
緝曰毛氏以旱為山名不知山之所在或取漢地理
志漢中郡南鄭縣之旱山以實之詩人托山川以起
興皆取其在境内者漢中遠於豐鎬豐鎬之間高山
多矣何獨遠取漢中之旱山乎既非耳目所及何言
瞻也旱山不知所指闕其所不知可也
岡
爾雅山脊曰岡郭注謂長山脊邢疏高山之長脊名岡
詩云陟彼高岡是也
冡崒
爾雅山頂曰冡郭注山巔崒者厜㕒(音垂怡)郭注謂峰頭
巉巖也邢疏此二句釋小雅十月云山冡崒崩之文
也毛傳云山頂曰冡鄭箋云崒者崔嵬雖音字小異
義實同也
嶞
爾雅巒山曰嶞郭注謂山形長狹者荆州謂之巒邢疏
凡物狹而長謂之嶞山形亦如之周頌般篇云嶞山
喬嶽是也
鮮原
爾雅小山别大山曰鮮郭注别者不相連邢疏謂小山
與大山不相連屬者名鮮大雅皇矣度其鮮原毛傳
引此文解之下文居岐之陽則是岐為大山鮮原為
小山與岐不相連屬闞駰以為此即周之程邑也孔
疏曰太王初遷已在岐山此亦在岐山之陽是去舊
都不遠也文王中間徙宅於程後更徏都於豐知此
非豐者以此居岐之陽豐則更在岐之東南三百里
耳
夕陽
爾雅山西曰夕陽郭注暮乃見日邢疏夕始得陽故名
夕陽大雅公劉云度其夕陽豳居允荒是也
朝陽
爾雅山東曰朝陽郭注旦即見日邢疏山頂之東皆早
朝見日大雅卷阿云梧桐生矣于彼朝陽是也
崔嵬砠
爾雅石戴土謂之崔嵬郭注石山上有土者土戴石為
砠郭注土山上有石者邢疏周南卷耳云陟彼崔嵬
又云陟彼砠矣毛傳崔嵬土山之戴石者石山戴土
曰砠與此相反或是傳寫之誤也
岵屺(爾雅作峐)
爾雅多草木岵無草木峐邢疏峐當作屺魏風云陟彼
岵兮瞻望父兮又曰陟彼屺兮瞻望母兮毛傳山無
草木曰岵有草木曰屺與此相反者當是傳寫誤也
王肅解依爾雅
巘
爾雅重甗隒(音嚴)郭注山形如累兩甗甗甑也山形似之
因以名云邢疏孫炎云山基有重岸也甗是無底甑
大雅篤公劉曰陟則在巘巘與甗同毛云小山别於
大山與此異孔疏爾雅說重甗謂山形如累兩甑上
大下小西京賦曰陵重甗是也與皇矣小山曰鮮義
别彼謂大山之傍别有小山也
崧
爾雅山大而高曰崧郭注今中嶽嵩高山蓋依此名李
廵曰山之高大者自名崧本不指中嶽今之中嶽名
嵩高或取此文以立名乎胡氏渭曰蓋疑詞亦不以
詩之崧高為中嶽也自劉熙釋名云嵩或為崧世遂
以降神生甫專歸之中嶽錯解貽誤至於如此左傳
昭四年司馬侯曰四嶽三塗陽城太室太室即嵩高
於四嶽外别言之亦可見當時不為嶽也爾雅嵩高
為中嶽蓋後人所附益耳
附釋丘
旄丘
爾雅前高曰旄丘郭注詩云旄丘之葛兮毛傳前高後
下曰旄丘李廵云前高者後必卑下
阿丘
爾雅偏高曰阿丘郭注詩云陟彼阿丘邢疏謂丘形四
隅有一高而不正在左右前後者名阿丘
宛丘
爾雅宛中曰宛丘郭注宛謂中央隆高邢疏案詩陳風
宛丘之上兮毛傳云四方高中央下曰宛丘李廵孫
炎亦皆云然而郭以為中央高者以四方高中央下
即是上文水潦所止之泥丘又下云丘上有丘曰宛
丘非中央隆高而何(臣)謹案中央隆高與宛字義不
合經文明言宛中是其中央宛宛然况地形高峻非
可游蕩之處不如從毛說為長也
畝丘
爾雅如畝曰畝丘郭注丘有隴界如田畝邢疏田畝之
壟丘形有界埒似之因名詩小雅巷伯云楊園之道
猗于畝丘是也
京
爾雅絶高謂之京郭注人力所作邢疏言卓絶高大如
丘而人力所作者名京非人為之而地自然生者則
名丘京與丘相對則是人為之京大雅篤公劉詩乃
覯于京鄭箋引此文孔疏曰此京是大丘非人為矣
李廵曰丘之高大者曰京是京有二等若戰勝取尸
築為京觀者則人為之此言京者則是丘之高大非
人為也
毛詩類釋卷三
