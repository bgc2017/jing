毛詩類釋卷十四
國子監祭酒顧棟高撰
釋草
黍稷
朱傳曰黍穀名苗似蘆高丈餘穗黑色實圓重稷一名
穄似黍而小許氏謙辨之曰黍稷稍相類但黍黃而
稷黑黍小而稷大朱子解二物似差互今以𫝊文兩
易之曰黍似稷而小穗黃色稷苗似蘆高丈餘實圓
重穗黑色如此恐得其實
(臣)謹案江南人不食黍稷黍今之細米北地人用
以煑粥極黏稷今北地下人食之皆旱地所生黍
貴而稷賤禮子卯稷食言以忌日貶而食稷周頌
其饟伊黍賤者猶食黍見豐年之象黍黃稷黑黍
小稷大(臣)猶及見之不知朱傳何故違反豈書成
時未及細檢耶
鄭氏樵曰稷苖穗似蘆而米可食為五穀之長五穀
不可徧祭故祀其長以配社
蔡氏卞毛詩名物解曰黍丹穀也仲夏乃登故謂之
黍而聲與暑同氣浮而味甘馨香而滑齊故宜為酒
以降神神陽物也黍亦陽物也其馨香上達之氣足
以降之故用為酒醴
詩緝曰黍禾屬而黏者也以大暑而種故謂之黍李
時珍曰稷與黍一類二種也黏者為黍不黏者為稷
稷可作飯黍可釀酒猶稻之有粳與糯也
稻(一名稌)
朱傳稻即今南方所食稻米水生而色白者也黃氏曰
水田夏種冬收葉細而長高四五尺有赤白紫芒數
種米粒霜白一名稌周頌豐年多黍多稌周禮職方
氏雍冀高燥其穀宜黍荆揚下濕其穀宜稻稻即稌
黍稌皆熟則百穀無不熟是其證也爾雅稌稻說文
云沛國謂稻為糯秔稻是也秔俗作粳粳糯甚相類
黏不黏為異耳邢昺疏曰内則云牛宜稌豳風七月
云十月穫稻稌稻一物也字林云糯黏稻也秔稻不黏
者
鄭樵曰稻有粳糯二種古人謂糯為稻五穀之類皆
有粳糯粟之糯曰粱曰粢黍之糯曰秫曰衆爾雅云
衆秫是也
(臣)謹案爾雅衆音終郭璞註黏粟也邢昺疏衆一
名秫說文云稷之黏者也與穀相似米黏北人用
之釀酒
粱
本草註粱有青粱黃粱白粱皆粟類也種蒔多白粱青
黃稀有青粱穗有毛粒青米亦微青而細於黃白粱
黃粱穗大毛長殼米俱粗於白粱白粱穗大毛多而
長殼粗扁長不似粟圓也
糜(音門)芑
詩維糜維芑糜爾雅作虋(音同門)郭璞注今之赤粱粟芑
白苖今之白粱粟皆好穀也
(臣)謹案糜芑即粱中之二種有赤白之異耳李時
珍曰粱即粟也考之周禮九穀六穀之名有粱無
粟可知矣自漢以後始以大而毛長者為粱細而
毛短者為粟今則通呼為粟而粱之名反隱矣今
世稱粟中之大穗長芒粗粒而有紅毛黃毛白毛
之品者即粱也
秬秠
詩維秬維秠爾雅秬黑黍秠一稃二米者郭璞註秠亦
黑黍但中米異耳漢和帝時任城生黑黍或三四實
實二米得黍三斛八斗是鄭康成云秠即皮其稃亦
皮也李巡曰古之定律者以上黨秬黍之中者累
之以生律度量衡後人取此黍定之終不能協律或
云秬乃黍之中者一稃二米之黍也此黍得天地中
和之氣而生盖不常有有則一穗皆同二米粒並均
勻無小大故可定律他黍則不然地有肥瘠歲有凶
穰故米有小大不能定律今上黨民間或值豐歲往
往得二米者但稀闊故不以充貢耳
重(周禮作穜)穋(周禮作稑)稙穉
疏重穋稙穉生熟早晚之異稱耳非穀種名傳云先種
曰稙後種曰穉當謂先種先熟後種後熟但傳略而
不言其熟耳七月傳曰後熟曰重先熟曰穋天官内
宰鄭司農注先種後熟謂之穜後種先熟謂之稑是
傳亦略而不言其種與此互相明耳
(臣)謹案疏言先種先熟後種後熟即今之早稻晚
稻其種各别但同名為稻耳疏語亦微有病鄭司
農所言後種先熟謂之稑或如今之六十曰稻江
隂縣有之
蔡氏卞曰稙穉以言其穀之備穜稑以言其穀之美
秬秠糜芑以言其穀之嘉也七月陳先公風化之所
由得土之盛故曰穜稑稙穉之種因天時也穜穋之
實得地氣也閟宫備言后稷稼穡之道故校四者而
言之為稼穡而因天時得地氣此所以降之百福也
美穀可以養人嘉穀不可以為食之常先王第用之
於祭祀而已故生民言后稷之肇祀而曰誕降嘉種
秬秠糜芑
粟
本草粟米小米也古者以粟為黍稷粱秫之總稱而今
之粟在古但稱為粱後人乃專以粱之細者名粟大
抵黏者為秫不黏者為粟故呼此為秈粟北人謂之
小米也詩交交桑扈率場啄粟桑扈竊脂而循場啄
粟為失其性
稂莠
爾雅稂童粱郭璞注稂莠類也詩曹風浸彼苞稂陸璣
曰禾秀為穗而不成則嶷然謂之童粱大田云不稂
不莠莠似苖之草
疏粺(音敗)
詩大雅彼疏斯粺胡不自替箋疏糲也粺則精矣彼小
人如疏粗之糲米君子如精粺小人胡不自廢以避
君子乎正字通曰粺米稍疏也疏與粺皆喻小人
言小人當引分自廢非疏喻小人粺喻君子朱傳因
毛云粺精也故誤以粺屬君子未詳詩本義耳
(臣)謹案正字通之說非也毛傳云彼宜食疏今反
食精粺鄭云米之率糲十粺九鑿八侍御七孔氏
正義曰其術在九章粟米之法粟率五十糲米三
十粺二十七鑿二十四侍御二十一言粟五升為
糲米三升以下則米漸細故數漸少則粺為精米
僅次於鑿確有明據歷考蘇吕嚴及許白雲諸家
無不為此說者而晦菴亦從之且考詩本文一彼
一斯較然分别今乃云疏與粺皆喻小人與語氣
全不合
苴
豳風九月叔苴毛傳叔拾也苴麻子也孔疏曰下章納
穀有麻為男功之正此說男功之助言叔苴者以麻
九月初熟拾取以供羹菜其在田收穫者猶納倉以
供常食也
(臣)謹案儀禮斬衰喪服傳云苴絰者麻之有蕡者
也爾雅云蕡□實孫氏注云麻子齊衰傳云牡麻
者枲麻也爾雅枲麻疏云禹貢青州岱畎絲枲是
也儀禮疏云牡者對蕡為名是雄麻無子者本草
云雄者名牡麻雌者名苴麻然則蕡是子麻詩言
九月叔苴毛云苴麻子是也枲是雄麻皮可績為
布詩言東門之池可以漚麻是也
麻(此係禾麻之麻)
蔡氏卞曰麻八穀之貴者也其實謂之苴從且人可以
為食而不可以為常豳風言九月叔苴是也五穀之
養人以為浮虚為下以沉食為上胡麻食之沉實者
凡穀之貴者又宜加碓以治之麻從林稷從畟皆勤
治之意也麻為麻枲之麻者以其求治析治於覆屋
之下故同字
(臣)謹案卞為王安石壻故其解多從字說不免穿
鑿傅會然其分别禾麻與麻枲自是的解毛詩禾
麻菽麥所以為食者也王風丘中有麻及陳風不
績其麻所以為衣者也
荏菽
箋荏菽大豆也爾雅戎菽謂之荏菽樊光李巡郭璞皆
云今之胡豆邢昺疏曰春秋齊侯來獻戎捷穀粱傳
云戎菽也管子亦云北伐山戎出冬蔥及戎菽布之
天下今之胡豆是也案此戎菽皆為大豆註穀粱者
亦以為大豆也郭氏等以戎胡俱是夷名故以戎菽
為胡豆本草胡豆一名蠶豆豆莢狀如老蠶故名
王禎農書謂其蠶時始熟故名或乃以此為豌豆誤
矣此豆種亦自西土来雖與豌豆同名同時種而形
性迥别太平御覧云張騫使外國得胡豆種歸即此
(臣)謹案后稷藝荏菽以前民用即當通行中國不
應歷夏商至周之春秋經千四百年始出自戎胡
也如管子所言倘齊桓不伐山戎中國便無此種
何以小宛言中原有菽庶民采之乎至云張騫得
其種荒唐益甚其誤盖原於穀粱改經文戎捷為
戎菽而爾雅即承其誤以戎菽為荏菽試思蠶豆
非切於民用者何以生民首先咏此開實堅實好
實穎實栗之始也竊意荏菽即今之作腐榨油造
醬者本草亦云大豆為近得其實
菽
小宛疏菽大豆也采其葉以為藿以芼牛謂以鼎煑牛
取其骨體置之於俎其汁則芼之以藿調以五味乃
盛之於鉶謂之鉶羹詩緝曰箋于生民荏菽及采
菽小宛中原有菽三處皆云大豆是鄭意以菽即荏
菽也
藿(爾雅作靃)
詩小雅皎皎白駒食我場藿爾雅蔨(巨員切)鹿靃郭璞註
今鹿豆也葉似大豆根黃而香蔓延生邢昺疏本草
云味苦苖似豌豆有蔓而長大人取以為菜亦微有
豆氣名為鹿豆李時珍曰鹿喜食之故名鹿豆一
名野綠豆多生麥地田野中苖葉似綠豆而小引蔓
生三月開淡紫花其子大如椒子生熟皆可食
麥來牟
來一作麳牟一作麰疏黃雅云麳小麥麰大麥也秋種
冬長春秀夏實具四時中和之氣故為五穀之貴地
暖處亦可春種至夏便收然四氣不足故有毒李
時珍曰麥字從來從久天所來也詩云貽我來牟是
矣
以上五穀
蘋
傳蘋大蓱(一本作萍音平)也詩緝曰本草水萍有三種其大者
曰蘋葉圓寸許季春始生可糝蒸以為茹其中者曰
荇菜其小者曰水上浮萍江東謂之薸(音瓢)止可用以
養魚毛氏以蘋為大蓱是也郭璞以蘋為水上浮萍
即江東謂之薸是以小萍為大萍誤矣蘋可茹而薸
不可茹豈可用以祭祀乎左傳曰蘋蘩藴藻之菜則
可茹之物非薸也
鄭樵曰藻生乎水中萍生乎水上萍之名類亦多爾
雅云蘋蓱其大者蘋又云苹藾蕭足以惑人蓱者水
中浮蓱也江東謂之薸是也蘋水菜葉似車前詩所
謂于以采蘋是也苹蔞蒿也即藾蕭詩所謂呦呦鹿
鳴食野之苹是也按苹亦曰水花
蘩
爾雅蘩皤(音婆)蒿孫炎曰白蒿也陸氏佃曰從初生至枯
白於衆蒿今俗謂之蓬蒿可以為葅七月詩采蘩祁
祁所以生蠶也今洗蠶種尚用白蒿朱傳曰蠶生未
齊未可食桑故以此啖之也今人猶用之
于以采蘩于沼于沚疏蘩非水菜言沼沚者謂于其
旁采之就以潔之也
鄭樵曰茵陳蒿南人所用者似香薷北人所用者似
青蒿即白蒿也
李時珍曰蒿有水陸二種詩呦呦鹿鳴食野之苹此
陸生皤蒿也詩于以采蘩于沼于沚左傳蘋蘩藴藻
之菜並指水生白蒿而言則白蒿之為蔞蒿無疑矣
鄭樵謂苹為蔞蒿鹿乃山獸蔞乃水蒿豈相涉乎又
或以白蒿為茵陳其苖葉亦相似然以入藥恐不可
用
藻
召南于以采藻傳云藻聚藻箋曰藻之言澡也婦人之
行取自潔清故取名以為戒左傳蘋蘩藴藻之菜藴
訓聚也以此草好聚生故言藴藻陸璣曰藻生水底
有二種一種葉似雞蘇莖大如筯長四五尺一種莖
大如釵股葉似蓬蒿謂之聚藻此二藻皆可食熟煑
挼去腥氣米麵糝蒸為茹嘉美揚州飢荒可以當穀
食又禮教成之祭牲用魚芼之以蘋藻則蘋藻皆芼
魚之物
蔞
周南翹翹錯新言刈其蔞爾雅購蔏(音商)蔞郭璞註蔏蔞
蔞蒿也生下田初出可啖江東用羹魚陸璣疏云其
葉似艾白色長數寸高丈餘好生水邊及澤中正月
根牙生旁莖正白生食之香而脆美其葉又可蒸為
茹
蔡氏卞曰蔞野草之賤者所以喻漢上游女孤直而
異於衆木故雖生於中田原野之間與薪相錯而翹
翹可辨
蕭苹莪蒿蔚
爾雅苹藾蕭郭璞曰今藾蒿也詩緝曰陸佃謂蒿之類
甚多有曰蕭者今人所謂萩(音秋)蒿或謂之牛尾蒿似
白蒿莖粗科生有香氣故祭祀以脂爇之為香以此
言之蒿為總名蕭者蒿之香者也故取蕭祭脂疏以
為香蒿也(曹風浸彼苞蕭苞者科生之義)曰蘩者白蒿也曰苹者藾
蒿也(小雅呦呦鹿鳴食野之苹即此)曰菆(音欠)者青蒿也曰莪者蘿蒿
也(小雅菁菁者莪即此)曰蔚者牡蒿也(小雅蓼蓼者莪匪莪伊蔚即此蔚無子故曰牡)
(蒿)亦曰馬薪蒿蒿之尤粗大者莪始生美香可食至
成蒿則粗惡不可食故菁莪以喻人材而蒿止為鹿
食人子始生無不望其為莪到長大無非是蒿孝子
所以自傷悼也
鄭樵曰莪莪蒿也一名蘿故又謂之蘿蒿爾雅云莪
蘿詩云菁菁者莪本草謂䕲蒿
芹
魯頌言采其芹爾雅芹楚葵郭璞註今水中芹菜陸佃
曰芹潔白而有節其氣芬芳而味不如蓴之美故列
子以為客有獻芹者嘗之蜇於口慘於腹是也
堇荼
疏爾雅云芨堇草郭璞註即烏頭也江東人呼為堇朱
傳從之因云荼即荼毒今人用以藥溪魚者皆係不
可食之物詩緝非之曰孔氏謂堇即烏頭且引驪姬
置堇於肉以為證果如此則與鴆毒同類與荼菜可
食之物非其類矣且詩人稱周原之美當言宜稼宜
疏不應言其宜毒物也荼得霜而甜脆故可言如飴
烏頭毒物不可食何由知其如飴乎地之美者能使
物之苦者皆甘安能變毒物而為美物也毛氏以堇
為菜不言毒物說文言堇蒸食之甘知為内則及公
食禮堇萱之堇非爾雅芨堇之堇矣
(臣)謹案公食大夫禮鉶芼牛藿羊苦豕薇皆有滑
鄭註滑堇荁之屬苦即此荼堇即此堇也爾雅云
齧苦堇郭璞註今堇葵也邢昺疏可食之菜野生
非人所種俗謂之堇菜葉似蕺花紫色内則云堇
荁枌榆是也(臣)謂此即堇荼如飴之堇邢疏芨堇
郭註謂即烏頭引大雅此詩誤邢疏之誤當由孔
疏之先誤也嚴緝辨之極分明朱傳因孔氏以堇
為毒物而并以荼為荼毒之荼非矣又邢疏本草
云味甘爾雅云苦堇者古人語多倒猶甘草謂之
大苦也
苦
唐風采苦采苦首陽之下傳苦荼也邶風誰謂荼苦爾
雅云荼苦菜邢昺疏本草一名荼生於寒秋經冬歴
春乃成月令孟夏苦菜秀是也陸璣云生山田及澤
中得霜脆而美案公食禮鉶芼羊苦即用此
(臣)謹案苦即荼荼即後世之茶楊慎云茶即古荼字
字詳見後釋木中
詩緝曰經有三荼一曰苦菜二曰委葉三曰英荼邶
風誰謂荼苦及唐風采苦采苦緜堇荼如飴之荼皆
苦菜也良耜以薅荼蓼之荼委葉也鄭風出其闉闍
有女如荼之荼英荼也又鴟鴞詩予所捋荼傳云菼
苕疏云薍(薍音亂菼也似葦而小)之秀穗亦英荼之類
薺
爾雅蒫薺實邢疏本草云薺味甘人取其葉作葅及羹
詩謂荼苦其甘如薺今之薺菜是也
薇
疏薇山菜也陸氏璣曰莖葉皆似小豆蔓生其味亦如
小豆藿可作羹亦可生食今官園種之以供宗廟祭
祀項氏曰薇今之野豌(音剜)豆苖也蜀人謂之巢菜東
坡改名為元修菜案公食禮鉶芼豕嶶即用此
蕨
疏爾雅蕨虌陸璣云周秦曰蕨齊魯曰虌初生似蒜莖
紫黑色可食如葵陸德明曰俗云其初生似鼈脚故
名
荇菜一名茆
爾雅荇接余郭璞註叢生水中葉圓在莖端長短隨水
深淺陸璣曰莖白葉紫赤色正圓徑寸餘浮生水上
根在水底上青下白鬻(音煑)其白莖以苦酒浸之脆美
疏天官醢人陳四豆之實無荇醢或殷禮也
鄭樵曰今謂之水荇蔓鋪水上故杜甫詩云水荇牽
風翠帶長
蔡卞曰荇菜一謂之茆順陽而長本係隂而固有清
潔不可陷溺之德故以况淑女以薦神明魯頌思樂
泮水言采其茆盖僖公有教養之善而所教者其卒
有高明光大之德也
(臣)謹案詩緝曰芼之謂為羹也用菜雜肉為羹則
荇菜為鉶羹又不止陸璣所說苦酒浸之脆美而
已
卷耳
爾雅卷耳苓耳陸璣曰葉青白色似胡荽白華細莖蔓
生可煑為茹四月中生子如婦人耳璫本草即今蒼
耳今人麯中多用之疏后妃主酒漿之事豫采卷耳
以為麯糵備勞使臣之用
葵
爾雅蔠(音終)葵一名蘩露郭璞註承露也大莖小葉華紫
黃色可茹公儀休所拔是也左傳曰鮑莊子之知不
如葵葵猶能衞其足今葵心隨日光所轉輒低覆其
根名曰向日葵豳風七月亨葵及菽即此
瓜瓞
爾雅瓞瓝(步角切)其紹瓞孫炎曰瓞小瓜也郭璞註紹者
瓜蔓緒亦着子但小如瓝邢昺曰瓜有二種大曰瓜
小曰瓞此則其種别也而瓜蔓近本之瓜必小於先
歲之大瓜亦謂之瓞孔疏曰此綿綿不絶者是瓜紹
之瓞繼先歲之瓜歲歲相繼恒小於本若將無復長
大之時以喻后稷天子之胄封為諸侯後更遷於豳
世世漸微若將無復興起至太王而始興此王業也
壺
傳壺瓠也疏斷取而食之壺性蔓生斬之故曰斷長樂
劉氏曰枯者可為壺嫩者可為茹
瓠犀甘瓠
傳瓠犀瓠瓣也疏爾雅作瓠棲棲與犀字異音同言莊
姜齒白而整如瓠中之子甘瓠詩記曰瓠有甘有苦
甘瓠可食者也
韭
爾雅疏韭說文云菜名一種而久者故謂之韭象形在
一之上一地也詩疏曰四之日夏二月也以是時韭
新出故用之
果臝之實
爾雅果臝栝樓也郭璞註今齊人呼之為天瓜邢昺疏
栝樓葉似瓜葉兩兩相值蔓延青黑色六月花七月
實如瓜瓣曹氏曰果臝當蔓生野中今乃延入于宇
室無人故也
卉
爾雅卉草郭璞註百草總名小雅百卉具腓是也
葍(音福)
爾雅葍䔰(音富)郭璞註大葉白華根如指正白可啖邢昺
疏小雅言采其葍陸璣曰其根可着熱灰中温啖之
荒歲可蒸以禦飢
蓫
爾雅藬(音規)牛蘈(音頽)也郭璞註高尺餘方莖葉長而税有
穗穗間有華華紫縹色可淋以為飲邢昺云小雅言
采其蓫鄭箋云蓫牛蘈即此縹青白色淋以水沃也
鄭樵曰羊蹄曰牛蘈曰菲詩曰言采其蓫爾雅曰菲
□菜又曰藬牛蘈今人呼為秃菜蓫秃音訛耳
(臣)謹案据鄭說則蓫與葑菲之菲同一物又案今
人呼秃菜根亦曰羊蹄根用以治癬非可食者然
詢之行賈云江以北徽寧池太等處人俱食之用
以作葅其味甜但微酢盖地土之不同如此
荍
爾雅荍蚍衃(音毗浮)郭璞註今荆葵也似葵紫色多華少
葉葉又翹起邢昺疏陳風規爾如荍毛傳云荍芘芣
即此陸璣曰似蕪菁華紫綠色可食微苦
筍
爾雅筍竹萌孫炎曰竹初萌生謂之筍韓奕云共䔩維
何維筍及蒲是也
蒲
箋蒲深蒲也疏醢人加豆之實有深蒲筍菹深蒲蒲始
生水中取其中心入地蒻大如匕柄正白生噉之甘
脆鬻而以苦酒浸之如食筍法
瓠葉
小雅幡幡瓠葉采之亨之箋亨熟也熟瓠葉以為飲酒
之菹疏豳風七月云八月斷壺壺與瓠同小雅南有
樛木甘瓠纍之亦言瓠葉纍蔓於木上也
蔡氏卞曰瓠甘而可食附物而生者也以其可食而
非養人之大者况在下之賢人無所附則實不成詩
曰南有樛木甘瓠纍之樛木所以接下者非使然也
故以况至誠之君子甘瓠之所以纍上者亦自然也
故以况在下之賢人
旨苕
傳邛丘也苕草也疏苕之華傳云苕陵苕此直云苕陵
苕好生下濕此生于高丘與彼異也陸璣曰幽州人
謂之翹饒夏生莖如勞豆而細葉似蒺藜而青其莖
葉綠色可生食如小豆藿
芑
小雅薄言采芑傳芑菜也疏陸璣云芑似苦菜莖青白
色摘其葉白汁出脆可生食亦可蒸為茹青州人謂
之芑西河雁門芑尤美胡人戀之不出塞
李氏樗曰毛以薄言采芑為菜豐水有芑為草維糜
維芑為穀王氏皆以為穀
葑
爾雅須薞蕪郭璞註似羊蹄葉細味酢可食邢昺疏谷
風云采葑采菲毛傳曰葑須也郭以葑須者謂此薞
蕪也陸璣云葑蕪菁也陳宋之間謂之葑陳楚謂之
蘴字雖異音實同葑也須也蕪菁也蔓菁也薞蕪也
蕘也芥也七者異名而同一物也本草云北土四時
俱有
鄭樵曰葑一名蔓菁一名須一名薞蕪春食苖夏食
心秋食莖冬食根多生邊塞可以備飢歲諸葛孔明
所止輒令軍士種蔓菁云才出則可生啖一也葉可
煑食二也久居則隨以滋長三也棄不令惜四也回
則易尋而採之五也冬有根可劚而食六也今三蜀
江陵人猶呼此為諸葛菜
菲
爾雅菲蒠(音息)菜郭璞註菲草生下濕地似蕪菁華紫赤
色可食陸璣曰莖粗葉厚而長三月中蒸鬻為茹滑
美可作羹爾雅謂之蒠菜今河内人謂之蓿菜詩
緝曰葑菲常食之菜不可以其近地黃腐之莖葉遂
棄其上而不采猶夫婦之間亦不當以小過而棄其
善也
以上菜茹
芣苢
爾雅芣苢馬舄車前郭璞註大葉長穗好生道邊今藥
中車前子是也可鬻作茹治婦人難産及令人有子
鄭樵曰芣苢曰當道曰牛遺曰馬舄車前也
唐
爾雅唐蒙女蘿菟絲郭璞註四名一物也邢昺疏桑中
爰采唐矣頍弁蔦與女蘿毛傳俱以菟絲解之陸璣
曰菟絲蔓連草上生黃赤如金今合藥菟絲子是也
淮南子曰菟絲無根而生蛇無足而行魚無耳而聽
蟬無口而鳴皆自然也
苞杞
傳杞枸檵(音計)也本草有枸杞一名仙人杖一名西王母
杖天隨子言常食杞菊東坡有後杞菊賦即此杞也
其根名地骨皮莖幹三五尺作叢春作羹茹微舌
詩緝曰詩有三杞將仲子無折我樹杞柳屬也有臺
南山有杞湛露在彼杞棘山木也此詩集于苞杞杕
杜北山言采其杞四月隰有杞桋枸杞也
芄蘭
爾雅郭璞註芄蘭蔓生斷之有白汁可啖衞風芄蘭之
支陸璣云一名蘿摩本草枸杞條陶隱居注云去家
千里勿食蘿藦枸杞蘿藦盖藥名
鄭樵曰蘿藦曰芄蘭幽州人曰雀瓢可作菜茹能補
精益氣故諺云去家千里莫食蘿藦枸杞
艾
爾雅艾冰臺邢昺疏即今艾蒿王風彼采艾兮傳云艾
所以療疾是也陸佃埤雅云博物志言削冰令圓舉
以向日以艾承其影則得火艾名冰臺其以此乎醫
家用灸百病謂之灸草荆公字說云艾可乂疾故字
從乂
蝱(音萌爾雅作&KR1342;音同)
爾雅&KR1342;貝母郭璞註根如小貝圓而白華葉似韭邢昺
疏載馳云陟彼阿丘言采其蝱陸璣曰今藥草貝母
也葉如栝樓而細小子在根下如芋子正白四方連
累相著本草云治心中氣不快多愁鬱者殊有功
苓(爾雅作蘦)
爾雅蘦大苦孫炎曰今甘草也本草云蔓延生葉似荷
青黃其莖赤有節節有枝相當或云蘦似地黃
鄭樵曰甘草或云大苦凡草屬惟甘草為國老大黃
為將軍不言君臣佐使也
(臣)謹案邶風簡兮山榛隰苓言榛苓生各得其所
而碩人處非其位曾榛苓之不如此反興也唐風
采苓采苓首陽之巔首陽山之上信有苓矣然今
之采者未必於此山而人必信之喻事有似而非
此正興也
蔡氏卞曰苓大苦也所以和百藥之性使之相為用
者也故苓從令簡兮曰山有榛隰有苓榛非宜山而
不宜隰苓非宜隰而不宜山故榛有植于衞宫之内
苓或采於首陽之巔榛也苓也不擇地而美者也猶
之賢者無所進而不自得焉
蓷
爾雅萑蓷郭璞註方莖白華華生葉間即今益母草也
鄭樵曰茺蔚曰益母萑曰蓷詩所謂中谷有蓷也
詩緝曰舊說以蓷草宜生高陸生谷中則傷於水非
也據本草茺蔚正生海濱其性宜濕
(臣)謹案芣苢車前治婦人難産及令人有子今益
母草亦婦人所用而詩之苦樂懸殊如此詩人取
興物類於婦人尤切近二物皆宜於生育而一則
家室和平一則家室離别所感不同故也
葽
爾雅葽繞棘□郭璞註今遠志也劉向說葽味苦謂之
苦葽本草四月采根葉隂乾豳風四月秀葽箋物成
自秀葽始四月陽氣極於上而微隂已受胎於下故
葽感之而早秀
鄭樵曰蕀□曰葽繞曰小草遠志也
藚(音續)
爾雅藚牛脣郭璞註水蕮也如續斷寸寸有節拔之可
復魏風彼汾沮茹言采其藚陸璣以為今澤瀉也其
葉如車前子其味亦相似徐州廣陵人食之
鄭樵曰蕍曰蕮曰藚澤瀉也詩云言采其藚爾雅云
蕍蕮
舜(一作蕣)
鄭風顔如舜華陸璣云舜一名木槿一名櫬(音襯)一名椵
(音鍜)爾雅云椵木槿櫬木槿邢昺疏其樹如李其華朝
生暮落與草同氣故在草中五月始華故月令仲夏
云木槿榮
李時珍曰槿花小而艷或白或粉紅有單葉千葉者
皮及花並滑如葵花故能潤燥如紫荆故能活血治
赤白帶下疥癬洗目令明川中來者力尤厚今川槿
皮是也又有朱槿號佛桑光艷照日疑若焰生一叢
之上日開數百朵朝開暮落自五月初至仲冬乃
歇
蕳(音閑毛詩音艱)
本草蕳香草也一名大澤蘭一名都梁香生溪澗水旁
與今之蘭花迥别蘭花乃生水中非香草也鄭詩言
士女秉蕳應劭風俗通言尚書奏事懷香握蘭漢書
言蘭以香自燒若夫蘭花有葉無枝可玩而不可紉
佩故朱子離騷辨證曰古之香草必花葉俱香而燥
濕不變故可刈佩今之蘭蕙但花香而葉乃無氣且
質弱易萎必非古之所指香草甚明遯齋閒覧言楚
騷之蘭當以澤蘭為是今所謂蘭無枝無莖因黃山
谷稱之世遂謬指為離騷之蘭寇宗奭朱震亨又從
而為之辭豈不誤哉夫澤蘭之為用主利水道殺蠱
毒辟除不祥而今之蘭果可利水殺蠱而除痰癖乎
共種甚於閩朱子乃閩人豈不識其土産而反辨析
如此世俗至今猶以非蘭為蘭何其惑之難解也
鄭樵曰蘭即蕙蕙即薰薰即零陵香楚辭云滋蘭九
畹植蕙百畝互言也案蘭舊名煎澤草婦人和油澤
頭故以名焉南越志云零陵香一名薰草即香草生
零陵山谷今湖嶺諸州皆有以其質香故可以為膏澤
可以塗宫室
(臣)謹案朱子所辨謂蘭蕙質弱易萎者但指今盆
中之蘭蕙耳若如鄭氏所說則薰草亦有蘭蕙之
名豈不可刈佩乎謹附錄於此備考
芍藥
傳芍藥香草陸璣曰今藥草芍藥無香氣未審今何草
東萊詩記曰即今之芍藥陸璣必指以他物盖泥毛
公香草之言欲求香於柯葉置其花而不論耳本
草芍藥注春生紅芽作叢莖上三枝五葉似牡丹而
狹長高一二尺夏開花有紅白紫數種古今注將離
相别贈以芍藥芍藥一名可離故相贈(可字疑何字之訛)
(臣)謹案上已祓除不祥故以秉蕳為香草芍藥止
是將離贈别結恩情之厚不必假香草為說也其
誤盖始於毛公而陸氏泥之遂不知芍藥為何物
得東萊正之甚善但指蕳為今之蘭花則不可耳
芍藥即今之赤芍白芍也
鄭樵曰何離即芍藥也以有何離之名所以贈别用
焉牡丹亦有木芍藥之名其花可愛如芍藥宿枝如
木故名芍藥著於三代之際風雅之所流詠牡丹初
無名唐時始著貴游趨競遂使芍藥為落譜衰宗
李時珍曰昔人言洛陽牡丹廣陵芍藥名天下今藥
中所用亦多取揚州者十月生芽至春乃長三月開
花其品凡三十餘種赤者利小便下氣白者止痛散
血赤者補氣白者補血
蔦
傳蔦寄生也本草云蔦一名寓木一名寄生凡桑槲樹
櫸柳楊楓等樹上皆有之桑上者佳故藥名桑寄生
圓經云烏鳥食物子落枝節間感氣而生如鳥立於
上故名蔦葉似橘而厚軟莖似槐皮而肥脆三四月
開花黃白色六七月結實黃色如小豆寇宗奭曰桑
寄生隨處皆有然歲歲斫殘苦不能生古人惟取桑
上者盖假其氣他木寄生服之往往至死朱震亨曰
海外之境其地暖而不蠶桑無採捋之苦氣厚意濃
自然生出李時珍曰主治腰痛充肌膚堅髮齒
女蘿(即唐)
傳女蘿菟絲松蘿也鄭樵曰寄生有二種大曰蔦小曰
女蘿爾雅翼曰女蘿色青而細長無雜蔓故山鬼云
被薜荔分帶女蘿謂青長如帶也菟絲黃赤不相類
然二物亦有時相結故古樂府云南山羃羃兔絲花
北陵青青女蘿樹由来花葉不同心今日枝條分兩
處唐樂府云兔絲故無情隨風任顛倒誰使女蘿枝
而来強縈抱兩草猶一心人心不如草
鄭樵又曰兔絲曰唐蒙曰玉女曰赤網曰菟纍曰女
蘿爾雅曰唐蒙女蘿女蘿菟絲又曰蒙玉女詩曰蔦
與女蘿施于松上草經曰蔓延草木之上色黃而細
曰赤網色淺而大曰菟纍淮南子注云菟絲生茯苓
上故世言下有茯苓上有菟絲今殊不然茯苓生山
谷菟絲生人間清濁異處何由同居
(臣)謹案女蘿即菟絲本爾雅釋草文而本草又云
女蘿一名松蘿是松上寄生詩蔦與女蘿施于松
上可證曰菟絲者誤二說殊異然毛傳本兼莬絲
松蘿二名疏云在草曰菟絲在水曰松蘿爾雅翼
亦云二者有時相結取證於兩樂府則女蘿也菟
絲也松蘿也三物同一名未可知姑存以俟考
李時珍曰松蘿能平肝邪去寒熱
蔡氏卞曰唐一名女蘿女蘿之生依乎松故又謂之
蒙蒙蔽也蔽于松者也桑中之淫亂期乎幽遠而志
在乎依所蔽故言唐頍弁刺幽王之無親反不如草
木之相附著故言女蘿一物而别言之各有義
白茅白華
傳白華野菅也爾雅邢昺疏陸璣云菅似茅而滑澤無
毛根下五寸中有白粉者柔韌宜為索漚乃尤善異
其名謂之曰菅因謂在野未漚者曰野菅
李時珍曰茅葉如矛故謂之茅其根牽連故謂之茹
易拔茅連茹是也夏花者為茅秋花者為菅詩曰白
華菅兮白茅束兮是也茅根可入藥主治勞傷虚羸
補中益氣兼發小兒痘茅根生楚地山谷田野六月
采根陶弘景曰此即今白茅菅詩露彼菅茅是也又
有香茅一名菁茅生湖南及江淮間葉有三脊其氣
香芬可以包藉及縮酒禹貢包匭菁茅易藉用白茅
左傳楚貢包茅不入王祭不供無以縮酒是也
(臣)謹案詩緝曰白華柔韌宜為索則漚以為菅白
茅不可用則以纏束白華而已菅喻后茅喻妾貴
賤各殊明係二物
以上藥物
麻(此係紵麻之麻)
朱子丘中有麻傳曰麻穀名子可食皮可績為布者
黃氏曰麻高四五尺葉似荏而圓銳花黃子房生色
黑而莖方房八稜者名巨勝莖圓而方稜或四或六
者名胡麻皮可為布花白色者則曰麻蕡曰大麻曰
麻勃也
(臣)謹案麻有二禾麻之麻是胡麻為八穀之一所
以為食者也紵麻之麻是大麻皮可績為布所以
為衣者也嘗詢之老農云胡麻與稻同九月中熟
詩云九月叔苴十月納禾稼蚤取可以供羹菜晚
收可以充常食者也紵麻之麻與麥同四月中熟
詩云麻麥幪幪又云東門之池可以漚麻漚之使
柔可以作布今之麻皮其稭俗稱麻骨是也其子
取仁入藥主利大腸名麻仁非可食者朱傳既云
皮可績為布即不宜云子可食黃氏既云房生名
胡麻即不宜云皮可為布俱混二者為一宜辨之
葛
傳葛所以為絺綌女工之事煩辱者爾雅翼葛生山澤
間蔓延牽其首至根可二十步
藟
疏藟亦葛類陸璣云藟一名巨苽似燕薁亦連蔓生葉
似艾白色其子赤亦可食酢而不美
鄭樵曰此草藤生大者盤礡故有千歲藟之名唐姜
撫言服常春藤能使白髮還鬒明皇使取以賜中朝
老臣
菅
疏菅似茅而滑澤郭璞爾雅註菅茅屬人刈白華于野
已漚之名之為菅未漚則但名為茅也范淳夫曰菅
以為屨儀禮喪服有菅屨濮氏曰左傳雖有絲麻無
棄菅蒯蒯與菅皆謂苕也黃花者俗名黃芒即蒯也
白華者俗名白芒即菅也疏漚是漸漬之名傳云漚
柔者言東門之池水可以漚柔麻菅之草使可緝績
也
蔡氏卞曰茅自然之潔白故以之供祭祀菅漚畜而
柔忍故以為索綯祭祀明德之事大德足以事鬼神
者妻道也索綯賤用之物小慧足以尸鄙事者妾道
也幽王黜申后而立褒姒下國化之以妾為妻以孽
代宗而白華之詩作白華漚而為菅則菅者使然之
致用而為綯則賤且勞矣故以譬孽妾茅自然之正
體藉地以祭則靜且安矣故以譬宗嫡不以茅棄菅
不以菅害茅者天道也詩曰英英白雲露彼菅茅露
者天之所以成物菅之賤茅之貴皆有以成况易其
位哉
紵
疏陸璣云紵亦麻也科生數十莖宿根在地中至春自
生不歲種也荆揚之間一歲三收今官園種之歲再
刈刈便生其裏韌如筋者謂之徽紵今南越紵布皆
用此麻
莫(音暮)
疏陸璣云莫莖大如筋赤節節一葉今人繅以取繭緒
其味酢而滑河汾之間謂之莫
蘞
唐風蘞蔓于野疏陸璣曰蘞似栝樓葉盛而細其子正
黑如燕不可食也幽州人謂之鳥服其莖葉煑以哺
牛除熱𫝊葛生延而蒙楚蘞生蔓于野喻婦人外成
于夫家
苕
爾雅苕陵苕郭註本草云黃華蔈(音慄)白華苃(音沛)邢昺疏
小雅芸其黃矣鄭箋云陵苕之華紫赤而繁而此云
黃白者盖就紫色之中有黃紫白紫耳及其將落則
全變為黃故詩曰芸其黃矣毛傳云將落則黃是也
陸璣疏云一名鼠尾生下濕水中七八月中華紫似
今紫草可染皂煑以沐髮即黑
鄭樵曰紫葳曰陵苕一名陵霄藤生依緣大木今人
謂之凌霄花有黃白二種白華者少故詩云苕之華
芸其黃矣
綠
小雅終朝采綠爾雅菉王芻郭璞註即菉蓐草也邢昺
疏今呼鴟脚莎衞風瞻彼淇澳綠竹猗猗是也陸璣
曰莖葉似竹青綠色高數尺今淇澳旁生如草澀礪
可以洗攪笏及盤枕利於刀錯俗呼為木賊草彼土
人謂為綠竹
鄭樵曰爾雅曰菉王芻又曰竹篇蓄詩云綠竹猗猗
即此今人謂之篇竹葉似竹而細薄荆襄人煑以染
黃極鮮麗故草經云可染黃作金
(臣)謹案衞風之綠竹是竹色之綠朱子謂淇上多
竹漢世猶然武帝下淇園之竹以為楗是也如何
以為草名謂與小雅之綠同一物乎且次章言菁
菁三章言如簀明是筍之長大所成與終朝采綠
不盈一匊物之巨細殊不相類毛孔與陸璣及邢
昺鄭樵俱誤
藍
箋藍染草也爾雅葴(音針)馬藍邢昺疏今為澱者是也藍
可以染青故淮南子云青出於藍
鄭樵曰藍有三種蓼藍如蓼染綠大藍如芥染碧槐
藍如槐染藍三藍皆可作澱色成勝母故曰青出於
藍而青於藍
茹藘
𫝊茹藘茅蒐(音搜)也李巡曰茅蒐一名茜(音倩)可以染綘陸
璣曰一名地血今之蒨草是也
鄭樵曰茜亦作蒨可以染緋故曰地血亦曰茹藘曰
茅蒐詩所謂茹藘在阪爾雅所謂茹藘茅蒐莖葉麄
澁而根紅故許慎謂人血所化案今河南多有用染
紅氊及夏帽纓色微紫故不以染繒帛
(臣)謹案苕以染皂綠以染黃藍以染青茹藘以染
絳小雅韎韐有奭左傳韎韋之跗注皆用此茅蒐
染之茅蒐即茹藘也
荑
𫝊荑茅之如生者碩人詩手如柔荑言其柔而白也
葭蓬
𫝊葭蘆也李巡曰葦初生蓬草名陸佃曰蒿屬草之不
理者也其葉散生如蓬末大於本故遇風輒拔而旋
莊子云夫子猶有蓬之心也夫商子云飛蓬遇飄風
而行千里乘風之勢也故古者觀浮木而知為舟覩
轉蓬而知為車朱子曰其花如柳絮聚而飛如亂髮
詩首如飛蓬即此
蒹葭萑葦菼
秦風蒹葭蒼蒼豳風八月萑葦王風毳衣如菼蒹也葭
也萑也葦也菼也一物而異名也爾雅蒹薕郭註似
萑而小高數尺陸佃曰今以為簾箔因此得名葭一
名蘆郭註葦也菼一名薍郭註似葦而小邢昺疏曰
初生者為菼長大為薍成則名為萑初生為葭長大
為蘆成則名為葦皆蘆荻之異名耳大車箋云毳衣
之屬衣繢而裳繡其青者如菼菼蘆之初生也
詩緝曰蒹也葭也萑也三物共十一名秦風蒹葭舉
小與大者言之豳風萑葦舉中與大者言之也三物
俱待霜凝戾而後可用八月萑葦既成豫蓄之以為
明年養蠶之曲簿
莞
小雅斯干云下莞上簟箋莞小蒲也爾雅莞苻蘺郭璞
註今西方人呼蒲為莞而有大小之異司几筵有莞
筵蒲筵是蒲之精者為莞故鄭云小蒲也
簟
箋竹葦為簟疏以簟常鋪在上宜用堅物故知以竹為
之詩每云簟茀用為車蔽明是竹簟可知此雖是與
羣臣燕樂之席其室内寢卧之席亦當然士喪禮曰
下莞上簟袵如初則平常寢卧自天子以下同用莞
簟也
萇楚
檜風隰有萇楚爾雅長楚銚芅(音搖曳)郭璞註今羊桃也
陸璣曰葉長而狹華紫赤色其枝莖弱過一尺則引
蔓生
鄭樵曰羊桃詩曰萇楚爾雅曰銚戈亦曰鬼桃曰羊
腸葉花似桃子如棗核
臺
小雅南山有臺爾雅臺夫須邢昺疏夫須莎草也可以
為禦雨笠都人士臺笠緇撮是也
萊
小雅北山有萊傳萊草也疏十月之交曰田卒汙萊又
周禮云萊五十畝則萊為草之總名非有别草名之
為萊也
茒
魯頌言采其茆𫝊茆鳬葵也一名露葵疏陸璣云茆與
荇菜相似葉大如手赤圓而肥者著於手中滑不得
停莖大如匕柄葉可生食又可鬻滑美江南人謂之
蓴菜或謂之水葵諸陂澤中皆有本草云蓴葉似鳬
葵浮在水上采莖堪噉花黃白色子紫色三月至八
月莖細如釵股黃赤色短長隨水深淺名為絲蓴味
甜體軟九月至十月漸粗硬十一月萌在泥中粗短
名塊蓴味苦體澁人惟取汁作羹猶勝雜菜
李時珍曰蓴生南方湖澤中惟吳越人善食之葉如
荇菜而差圓形似馬蹄其莖紫色大如筋柔滑可羹
夏月開黃花結實青紫色大如棠棃中有細子春夏
嫩莖未葉者名稚蓴葉稍舒長名絲蓴言其莖如絲
也至秋老則名葵蓴蓴音純顔氏家訓曰蔡朗父諱
純改蓴曰露葵北人不知以綠葵為之詩云薄采其
茒即蓴也
(臣)謹案吳人張翰思鱸魚蓴菜即此曹氏曰醢人
有茒菹麋臡以為朝事之豆
芩
小雅呦呦鹿鳴食野之芩疏莖如釵股葉如竹蔓生澤
中下地鹹處牛馬亦喜食之
行葦
大雅敦彼行葦牛羊勿踐履方苞方體維葉泥泥𫝊行
道也泥泥葉初生疏葦初生名葭此禁牛羊勿踐正
是春夏時事而言葦者先王愛其為人用人之所用
在於成葦故以成形名之張子曰苞叢生以喻兄弟
體成形也許氏謙曰𫝊謂勾萌之時正此意
(臣)謹案葦之初生正是牛羊所食况當行路又是
蹂踐之地以喻宗族兄弟挾恩怙寵易生罪過開
創之時禁網疏闊尤易招尤先王設為齒師教胄
之法禁制之正所以保全之此所謂牛羊勿踐履
也
諼草
疏諼訓為忘非草名詩緝曰毛氏云諼草令人忘憂是
實有其物矣按本草有萱草云令人好歡樂無憂嵇
叔夜養生論合歡蠲忿萱草忘憂諼本又作萱說文
則藼或作蘐皆從草則為草名無疑陳卧子曰本草
云萱草一名鹿蔥花名宜男
蔡氏卞曰載馳之思在外故欲行以遣其思其詩曰
陟彼阿丘言采其蝱有所向而趨明也伯兮之憂在
内故欲止以忘其憂其詩曰焉得諼草言樹之背有
所背而趨暗也二詩之取興所以不同也
鷊(音逆)
陳風卭有旨鷊𫝊綬草也爾雅鷊綬郭璞註小草有雜
色似綬陸璣疏云鷊五色作綬文故曰綬草劉氏
瑾曰案埤雅鷊本鳥名亦名綬鳥咽下有囊如小綬
具五色此傳所釋鷊草之名豈因其似鷊鳥而取義
乎
茨
小雅楚楚者茨又鄘風牆有茨爾雅茨蒺藜郭璞註布
地蔓生細葉子有三角刺人
鄭樵曰蒺藜曰屈人曰止行曰茨爾雅謂茨蒺藜詩
所謂牆有茨是也其實有芒刺行軍之家以鐵象之
而布地焉
荷花菡萏
爾雅邢昺疏陳風彼澤之陂有蒲與荷又曰有蒲菡萏
花未發為菡萏已發為芙蓉荷其總名也埤雅曰華
葉等名具衆義故以不知為問謂之荷也又曰秀曰
菡萏暢茂曰華古今注曰芙蓉一名荷華楚辭所謂
騫芙蓉兮木末盖言此也
游龍
𫝊龍紅草也爾雅云紅蘢古郭璞註俗呼紅草為蘢陸
璣云一名馬蓼莖大而赤生水澤中高丈餘埤雅曰
游縱也以縱故謂之龍詩山有喬松隰有游龍木喬
聳於上草游縱於下山澤之所養以自美今忽不見
子充乃見狡童則是草木之不如也
蓍
曹風浸彼苞蓍𫝊蓍筮草也陸璣曰似藾蕭青色科生
埤雅曰蓍蒿屬也字從耆草之壽者也博物志曰以
老故知吉凶生千歲三百莖同本其上常有黃雲覆
之
鄭樵曰蓍如蒿華如菊一叢之幹二三十或四五十
高五六尺楮先生云蓍滿百莖者其下有神龜守之
上有青雲覆之𫝊曰天下和平王道得蓍莖長丈叢
滿百
苹
箋苹藾蕭也郭璞曰今藾蒿陸璣疏云葉青白色莖似
箸而輕肥始生香可生食又可蒸食是也毛傳以苹
為蓱本爾雅云苹蓱其大者為蘋是水中之草召南
于以采蘋南澗之濱者也非鹿所食故不從之
(臣)謹案埤雅云苹一名蓱無根而浮常與水平故
曰苹也江東謂之薸言無定性飄流隨風而已淮
南子曰萍根於水木根於土言以水為地也此本
爾雅說亦引詩鹿鳴為証試思鹿乃山獸豈能入
水而食此草乎詩明云食野之苹不云食水之苹
也李時珍曰苹係陸生皤蒿詩于以采蘩于沼于
沚此係水生白蒿明係二種此為得之毛傳及爾
雅埤雅俱誤
荼
周頌以薅荼蓼爾雅蒤委葉王肅云荼陸穢草謂原田
蕪穢之草非苦菜也鄭風有女如荼疏荼茅草秀
出者鄭於地官掌荼及既夕注與此箋皆云荼茅秀
是茅草秀出之穗非苦菜及委葉二種荼草也茅之
秀者其穗色白吳語說吳王萬人為方陳皆白常白
旗素甲白羽之矰望之如荼韋昭註亦以為白色也
蓼
周頌以薅荼蓼傳蓼水草也爾雅薔一名虞蓼郭璞注
虞蓼澤蓼也即蓼之生水澤者也疏蓼是穢草荼亦
穢草王肅云荼陸穢蓼水穢田有原有隰故並舉水
陸穢草
(臣)謹案小毖云予又集于蓼疏云蓼是辛苦之菜
與此又别
毛詩類釋卷十四
