春秋微旨春秋類
提要
(臣)等謹按春秋微旨三卷唐陸淳撰陳振孫書錄
解題稱唐志有淳春秋集傳二十卷今不存又有
微旨一卷未見袁桷作淳春秋纂例後序稱來
杭得微旨三卷乃皇祐間汴本蓋其書刻于
開封故南渡之後遂罕傳本至桷得北宋舊
槧乃復行於世也柳宗元作淳墓表稱春秋
微旨二篇唐書藝文志亦作二卷此本三卷
不知何時所分然卷首有淳自序實稱總為
三卷或校刊柳集者誤三篇為二篇修唐書
者因之歟是書先列三傳異同參以啖趙之
說而斷其是非自序謂事或反經而志協乎
道蹟雖近義而意實藴姦或本正而末邪或
始非而終是介于疑似之間者並委曲發明
故曰微旨其書雖淳所自撰而每條必稱聞
之師曰不忘本也自序又謂三傳舊說亦並
存之其義當否則以朱墨為别今所行本于
應用朱書者皆以方匡界畫其起訖意皇祐
舊槧以木本不能具朱墨故用嘉祐本草之
例以隂文陽文為例後人傳寫又艱于雙鈎
遂以界畫代之以非大旨所繫今亦姑仍其
式而附著舊例於此焉乾隆四十三年七月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
