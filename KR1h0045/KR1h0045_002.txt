四書因問卷二明吕柟撰
中庸
滋問中庸舊本云何曰子思子以明人而尊祖也人也者
道也惟孔子為能盡之耳故道非外物自性而出耳由教
而為道者戒慎恐懼以謹其獨則得率性中和之道而可
以為天下大本達道也果致其極焉則位天地育萬物天
命亦在我矣故曰君子中庸小人反中庸惟小人反中庸
故民之鮮能久矣民之所以鮮能者知愚賢不肖之過不
及也夫道如飲食非過非不及人自不知味耳知者如舜
之無過則何患道之不明賢者如回之無過則何患道之
不行而自入於陷阱也勇者如君子中和不倚不流則又
何患中庸不可能哉故索隠如知者過之行怪如賢者過
之夫子不為半塗而不勇則又不已也是何也君子之道
費而隠近自夫婦遠而至於天地聖人不能盡其大鳶魚
不能破其小然亦未嘗遠乎人也故人當以己之道治己
之身忠恕以為之方孝弟忠信以為之目則能素位而行
不願乎外其有不得亦正已而已不敢有怨於正鵠也然
而行之亦有叙焉妻子兄弟其始也夫道雖始於卑近而
其幽深通乎鬼神誠有不至鬼神可得而鑒矣豈可以兄
弟妻子卑近之處為可忽哉能盡之者其惟大舜文武周
公孔子乎大舜之大德得天文王之作述無慮武王周公
之達孝易於治國孔子之論政本於誠明其致一也其下
則又以誠明分天道人道而言凡以明孔子耳至誠盡性
以下申言性也致曲以下申言教也前知以下申誠則
明也自成以下申明則誠也無息以下則言至誠功用
之大與天為一也大哉以下則言誠之者功用之大與
聖人為一也然聖人治天下之目則又有三重也君子
學雖至於聖人而無位亦不可作禮樂焉况愚乎觀孔
子可見矣蓋以君子三重之道一本諸身而知天知人
以居天位然後能師表天下後世也然孔子雖不得位
而其學則盡乎是矣蓋兼帝王天地之道而時出之孔
子其至聖乎然皆本於至誠焉孔子其至誠乎蓋自舜
之大孝至此所謂脩道之教而孔子為獨聖也則所謂
天下莫能載者孔子載之矣衣錦以下則又言君子作
聖之功以至其極爾故曰子思以明人而尊祖也
敬問脩何以云品節曰道豈可云品節則何以謂之教
曰猶自明誠謂之教爾戒愼恐懼及愼獨何以為二事
曰既言愼獨矣豈又有二獨者乎蓋言獨雖不覩不聞
雖莫見莫顯故君子戒愼恐懼以謹此獨爾是即脩道
之教也能如是則率性之道在我故有中和之說致中
以位天地致和以育萬物然乎曰何必然天地位萬物
育即天命也能盡性則得天命爾豈可析言耶不直曰
性謂之中而曰喜怒哀樂之未發者何曰以喜怒哀樂
專為情者固非以其未發專為性者亦非故舜曰人心
惟危道心惟微允執厥中中何以為天下之大本曰外
乎此不太過則不及皆非理也和何以為天下之達道
曰私喜私怒行於一己不能行於衆人也
章詔問天命之謂性先生曰天命只是個氣非氣則理
無所尋着言氣則理自在其中如形色天性也即是如
耳目手足是氣則有聰明持行之性又問自天之賦與
而言為命自人之禀受而言為性如何曰是以分為二
矣問道教曰人率此性而出即是道脩為此道即是教
猶自明誠謂之教也其曰君子戒愼恐懼者何曰此體
道之要也不覩不聞只是虚靜之時若此心常惺惺然
不敢怠忽便是戒謹恐懼問隱微即不覩不聞之時獨
即隱微乎曰然此正言所以戒懼之由也問中庸明道
乃以喜怒哀樂言者何曰人之一身只是一個氣與天
地相為流通天有隂陽舒慘人有喜怒哀樂故曰湛一
氣之本攻取氣之欲又問不以仁義禮智言者何曰喜
怒哀樂人所易見雖下愚不肖亦有之仁義禮智已自
在其中蓋體用一原之謂也問以中和而謂之大本達
道者何曰不然則有過中失正之弊喜或不本於天命
之性怒或不能必千萬人之同矣故致中和是自我而
致之不但言推極之也若位育是實說其理然必聖人
在天子之位方有此功效之極若人之一身一家亦自
有天地萬物顧人之所致中和大小如何耳問傳以位
育分属中和恐非子思本意要之中和一貫豈容分析
乎曰然
大器問戒愼恐懼與省察只是個愼獨工夫否先生曰
王介菴先生嘗言戒愼恐懼及愼獨是一個工夫王虎
谷先生曰某只作兩個工夫做然予嘗以問劉近山先
生近山先生曰纔說一個工夫便是不曾用工然以今
日吾輩各求於心靜坐體驗纔省察便涵養纔閑邪便
存誠纔克己便復禮實非有兩事也豈不是一個工夫
不然則天下有二獨矣世有以不覩不聞為理者則理
豈在心外耶又以為人不覩不聞者則并其已而遺之
其疎亦甚矣
問聖賢每每說性命來還是一個是兩個先生曰此正
是易一隂一陽之謂道一般子思說自天命便謂之性
還只是一個朱子謂氣以成形而理亦賦還未盡善天
與人以隂陽五行之氣理便在裏面了說個亦字不得
陳德文因問夫子說性相近處是兼氣質說否先生曰
說兼亦不是却是兩個了夫子此語與子思元是一般
夫子說性元來是相近的但後來加着習染便遠了子
思說元是打命上來的須臾離了便不是但子思是恐
人不識性之來歴故原之於初夫子因人已墮於習染
了故究之於後語意有正反之不同耳
章詔問脩道之教如何先生曰戒懼愼獨便是脩道之
功聖人為法於天下學者取法於聖人皆是張橫渠不
云糟粕煨燼無非教也他把這極粗處都看做天地教
人的意思此理殊可玩
先生曰戒懼愼獨存天理遏人欲兩件看恐還不是此
只是一個工夫但獨處却廣着不但未與事物應接時
是獨雖是應事接物時也有獨處人怎麽便知惟是自
家知得這裏工夫却要上緊做如今日諸生聚講一般
我說得有不合處心下有未安或只隱忍過去朋友中
說得有不是處或亦是隱忍過去這等也不是愼獨先
生語意猶未畢何堅遽問喜怒哀樂前氣象如何先生
曰只此便不是愼獨了我纔說未曾了未審汝解得否
若我就口答應亦只是空說不是愼獨此等處須是要
打點過未嘗不是愼獨的工夫堅由是澄思久之先生
始曰若說喜怒哀樂前求個氣象便不是須是先用過
戒懼工夫然後見得喜怒哀樂未發之中若平日不曾
用過工夫來怎麽便見得這中的氣象問孟子說個仁
義禮智子思但言喜怒哀樂謂何先生曰人之喜怒哀
樂即是天之二氣五行亦只是打天命之性上來的仁
義禮智隱於無形而喜怒哀樂顯於有象且切緊好下
手做工夫耳學者誠是養得這中好了即當喜時體察
這喜心不使或流怒時體察這怒心不使或暴哀樂亦
然則工夫無一毫滲漏而發無不中節矣堅又問顔子
到得發皆中節地位否先生曰觀他怒便不遷樂便不
改却是做過工夫來的到中節地位了
康恕問靜存動察先生曰靜所以驗動動所以合靜交
相為用也故存養省察工夫只是一個更分不得
因講戒懼愼獨無兩段工夫先生曰做愼獨工夫亦先
須講究如大學定靜安慮必先知止王材曰故格物致
知而後可以誠意故誠意章纔言君子必愼其獨若不
先知何者為善所當為何者為惡所當去則何以愼其
獨也先生曰是正是我軰如今要講得明白明日臨事
庶乎不差
鄭若曾問動靜先生曰動靜以時而言亦以事而言靜
字不是死的戒愼便是動矣獨則耳聞不得目見不得
又無形容可狀當屬已若人不消說了愼獨無有作好
作惡無纖毫私意便是某常講致曲即是愼獨子思推
原學問大根本在愼獨故致中和便能位育天地萬物
原同一氣來歴聖人自有中和學者必先愼獨而後有
此
唐應德問觀喜怒哀樂未發之前氣象如何先生曰只
是虚靜之時觀之属知属動只是心上覺得然其前只
好做戒愼恐懼工夫就可觀也又問靜時小人與君子
同否大器曰小人夜之所息不勝晝之所為渾是私意
先生曰以有私意種子在也若言靜與君子同則動亦
可與君子同乎
易泉問到位天地育萬物却是難事先生曰位育不難
還是致中和難怎麽見得難須是戒懼之意常存處己
如是處人亦如是在家如是在外亦如是今日如是日
日亦如是這等纔能致得中和纔可位育得天地萬物
諸生今日只要在致中和大學謂自天子至於庶人壹
是皆以脩身為本予謂中庸一是皆以致中和為本他
日得志在位建功立業固不消說不得志在下變化得
些風俗亦便是能位育天地萬物了這等看來天地有
大小萬物有多寡但隨已分量擴充去而中和却不可
不致
劉銑問君子之德而又能隨時處中如之何曰言君子
能時時無不中耳道不行言知愚之過不及不明言賢
不肖之過不及者何曰知者知之過足以迂人心賢者
行之過足以惑人心愚不肖之不及不假言矣故不行
不明然道猶飲食在人甚切近耳不及者自枵其腹而
過之者自取其困也
象先問時中先生曰時中的地位儘難如孔子說夏時
殷輅周冕韶舞有多少不同處與上大夫言便誾誾與
下大夫言便侃侃麻冕純儉便從衆拜上便違衆從下
此皆是孔子的時中處顔子仰鑚瞻忽每在於此若他
人要隨時或忘却中要執中或背了時看來這時中君
子非是致過中和來的怎麽能得永年曰時中亦可分
言否曰固不可分言然自有此脈絡如孔子祖述堯舜
而又憲章文武方能酌古準今雖周公仰思亦是此物
凡聖人因人變化對時育物皆可玩也
鄭若曾問人莫不飲食鮮能知味如何先生曰飲食知
味處便是道人各宜思之大器對不以飢渴害之曰然
適茶至若曾讓汪威先生曰此便是知味處汝要易見
道莫顯於此若曾曰如此何謂知味曰威長汝遜之故
也不如此只是飲茶而已汝資質暗合分明是道却
又不知聖人說水是道說門是道說衣服是道若䙝裘
左手長右手短便不是今學者寬衣大帶装成堂堂模
樣與道不相干且聖人顧諟天之明命滿目皆是道理
鳶飛魚躍活潑潑地大器問開目便錯了何謂先生曰
非禮勿視云云又問致曲心粗只是心不存否先生曰
然必以集義為事自是勿忘譬如飲茶時如此不飲茶
時亦勿忘此謂戒愼不覩汝們依我講着就此下手做
去有着落有持循
章詔問舜之大智者何曰好問好察則無遺善不智而
能之乎隱惡揚善則人樂告以善不智而能之乎擇之
審用之至也無少遺失矣不可謂不智也此豈有所索
隱者哉道何為而不行乎舜為天子得行其道於天下
反以仁言回者何也曰此孔氏之精義也舜有天下故
言知其行可知矣回在陋巷故言行其知可知矣舜與
顔回易地則皆然詔問舜之大智如何先生曰千古聖
賢道統之傳惟在於此如舜之好問好察皆出於心之
至誠無一毫勉強其所以然者何故只是欲天下百姓
各得其所欲天下百姓各得其所惟有此中可以近人
情合天理中雖具於吾之一心而散見於天下之人故
一人之善未得即一民之生未遂抱仁民之心者雖欲
不問察以求此中不可得已隱惡揚善執其兩端皆由
是出故欲觀舜之大知者當先觀其欲並生之仁孟子
曰舜由仁義行者以此後之學者執泥已見而訑訑自
用豈惟其知之小亦以其仁之未聞耳夫子曰三人行
必有我師顔子以能問於不能皆原於此象先問舜之
大知先生曰全在這好問好察上故夫子亦嘗說好古
敏求這好的意思後人便没有前日過碧峯有個僧來
見予偶過石間謂予曰玉是在頑石中别白出來的金
是在沙泥中别白出來的君子是小人中别白出來的
予謂還不是金玉在沙泥頑石中幾曾道我是金玉你
是頑石沙泥君子在小人中終不道我是君子你是小
人正如舜在深山河濱雷澤一般與木石居與鹿豕遊
全不異於野人若舜說我是聖人這些人見舜訑訑的
聲音將望望然去了誰與共居舜雖好聞一善言好見
一善行從那裡得來這等看來舜之知不全是生知在
一好字上
何堅問吾輩不能好問好察其病安在先生曰這是各
有個病痛須是各人自家檢點出來對曰只是好高不
肯下人耳先生曰此還是第二層事元來只是視天下
的人與己若不相干涉無舜這般心腸觀舜這般並生
心腸視天下的人有一不得其所皆是己性分上有欠
缺處故便好問如此後來若顔子庶幾得舜的樣子觀
其自謂舜何人也予何人也有為者亦若是他自是能
擔當得起子思序舜即繼以顔子者以此諸生中亦有
為舜的心否有為舜的心須是要以能問於不能以多
問於寡先從顔子學起
敬問中庸不可能之謂何曰天下國家可均然有時而
不均爵祿可辭然有時而不必辭白刃可蹈然有時而
不當蹈中和不流不倚之謂何曰和而不流者達道之
正克己者能之中立而不倚者大本之行復禮者能之
雖至於國有治亂皆守此而不變焉可謂富貴不能淫
貧賤不能移威武不能屈何如其強哉外此雖風土之
偏者且不能而况於在人自有知愚賢不肖者乎故曰
中庸不可能也
象先問中庸却是個易簡的道理如何人不可能先生
曰中庸與易簡是相似然易便如天簡便如地這等看
來豈是易能的問舉天下國家可均三者謂何先生曰
他舉天下國家見得是窮達所係舉個爵祿可辭見得
是富貴所屬舉個白刃可蹈見得是生死所關三者最
是緊要的合乎中庸却難諸生今日無是三者只當於
言動辭受取予上做功又更切要些能得此亦便可入
中庸矣切毋以其粗淺而忽之也
問夫子論強何以言中和先生曰凡學者必有個受病
處如瘡疥之類一般有發之手者有發之足者有發之
面目者須是自其脈絡貫通緊要處治纔易愈聖人之
教人正如醫者之用藥莫不是因病而發子路剛強蓋
不足於中和夫子語之以中立不倚和而不流是亦對
症用藥之一驗其於諸弟子皆然
敬問君子依乎中庸何以曰遯世不見知而不悔曰斯
其人與天地合德乎故夫子曰下學而上達知我者其
天乎夫索隱行怪己為人矣半塗而廢者則亦不免於
為人故不至於聖耳
大器問依乎中庸先生曰依字從人從衣人之體中庸
而不離猶人之着衣而不去也譬之窮依中庸達時變
了達依中庸窮時變了是衣在人身亦可以窮達變耶
且今日有中舉不中舉極小小得失你們亦有以未中
為憂者已中為喜者纔滯心於此便是離却中庸欲不
見知而不悔難矣故君子知此中庸行此中庸舉手在
是措足在是拳拳服膺而不失不使少離於須臾不然
猶人之袒裼裸裎血肉之軀盡露也大器問獨立不懼
同否先生曰此就聖人自然而言獨立就用功而言
大器問費隱先生曰此體用分不得如門腔是體為人
行是用燈能照滿室是用光是體此極言君子之道大
也光舉人與天地聖人而言後又舉盈天地間飛潛動
植而言皆是道也自何處做起在造端乎夫婦能乎此
便與天地聖人萬物為參伍
瀾問既曰天下莫能破載以盡夫婦天地聖人矣又曰
鳶飛魚躍上下察者何曰此盡之也言鳶魚之小若可
破斯道也然能戾天而躍淵况愚不肖之夫婦乎故語
小天下莫能破也天地之大若可載斯道也然鳶可以
戾而魚可以出况聖人與人乎故語大天下莫能載也
故君子之道其始也造端乎夫婦其至也察乎天地無
大無小也
易泉問盡道如聖人猶有不知不能衆人便得自諉了
如何先生曰觀備道之全體如聖人猶有未盡處况不
及聖人者乎可見道是這樣大的而人不可不為因嘆
古聖人一個禮樂不知便往周問於老耼萇弘一個官
不知便往譚去問郯子看他是何等的心地後人猶有
大於此者亦只是隱忍將就過去了便莫有個要求全
盡無愧的永年問問禮問官恐是小事先生曰道無大
無小知官可以安民生知禮可以復民性如何看做小
的
問鳶飛魚躍可以語大語小通否先生曰此是打做一
片說得的謂道之大可載也一鳶之飛直至於天得一
魚之躍直出於淵得謂道之小可破也莫大如天一鳶
之小制他不飛不得莫廣如地一魚之小制他不躍不
得這等看來古人滿目便見天理流行滿目中皆是道
孔子致嘆於逝水子思有取於鳶魚皆是心常見得後
來程子亦是實落為這學問的他看到子思鳶魚之論
便提掇出來謂子思喫緊為人活潑潑地他亦不是浪
說諸生今日亦須勿忘此意如在旅邸中便求所以待
主人的是個甚麽道理御奴僕便求所以接下的是個
甚麽道理相聚講便求所以處師友的是個甚麽道理
如此等類觸處見得方是學問無間斷處故君子無終
食之間違仁造次必於是顛沛必於是
先生曰程子謂鳶魚之論於學者極有力活潑潑地最
有味故子思及夫子說得鳶魚川流處極是緊切的見
得工夫少有間斷便與道不相似了此所以須是時時
省察不使離道於須臾纔好後來如周茂叔愛蓮花與
不除窗前草張子厚聽驢鳴皆是於道之不可離處實
落見得非為蓮與驢也
先生曰中庸之道及其至察乎天地而實則造端乎夫
婦故須是打夫婦上做起故孔子嘗謂伯魚為周南召
南若這裏忽略了便是不能愼獨道怎麽行得去有兄
弟便不能宜有父母遂不能順象先問造端夫婦何處
下手用功先生曰古人亦曾有樣子來舜處二女便是
又問堯妻舜二女其事亦可駭先生曰唐虞時婚姻之
禮尚未大備如夏尚忠只有些意思在裏面商尚質雖
外面有些禮却猶質朴至周始禮文大備了今用之吾
從周禮然於此等禮文不必推究但看他至公至仁之
心他要為天下得人便以己之二女歸他九男事他故
卒與之以天下設使舜果不可以理天下二女不為虚
歸九男不為虚事乎聖人有仁天下之心便不知有已
至於如此
象先問以人治人如何先生曰以人治人改而止是以
我之道治我之身無過不及斯已矣故忠恕元是我本
有的去道便不遠了故以所致責於子臣弟友者自責
其未能言行之相顧正是忠恕為道的事若說以人治
人是治别人則是自家於道尚未有得處遽先去治人
恐去道遠甚與人之為道而遠人相背
遠問以人治人如之何曰以人之道治人之身猶曰以
我治我耳此謂不遠人以為道未及乎治民也故下言
忠恕乃治道之方而孝弟忠信則其事也忠恕何以違
道不遠也曰道本不遠於人而忠恕者推己以及人是
不遠人以為道故云不遠人之道為邇也
敬問素位而行不願乎外章句以素富貴以下為素位
在上位以下為不願如何曰非然也無入而不自得非
不願乎在上不陵在下不援非素位而行乎蓋素富貴
以下乃素位不願之事在上位以下乃其故耳故正己
而不求人斯能素位而行不願乎其外也居易所謂正
己俟命所謂素位而行不願乎外也故君子失正鵠反
求諸己者凡以正己耳正己者本也
象先問君子素位而行如何先生曰君子之所當治者
固不外乎子臣弟友之道然人之遇則有富貴貧賤夷
狄患難之不同足以變移進道之心故又有素位而行
之說然素位而行不願乎外是一套的事素富貴一段
是横說在上位一段是縱說只是恁地行去無外慕的
意且如我們做官的只做官做舉人的只做舉人做秀
才的只做秀才若做秀才時便行中舉的事做舉人時
便要行做官的事做官的又便要怎麽陞遷此便不是
素位而行與子思說的却不合了故其常說顔子簞食
瓢飲只是心無外慕故孔子恁地稱許他來設若他心
下有一毫外慕的意雖是半簞破瓢夫子亦決不如是
稱許他了邦儒因問取譬於射是怎麽先生曰舉個射
却正是極明白的了見得射不中的只好說自家射得
不好怎麽好去怨那正鵠與我有甚恩讐可見君子只
可素位而行纔有些外慕便不是
官問妻子兄弟之翕何以父母斯順曰父母之心如天
地妻子兄弟如萬民萬物王者處萬民萬物不得其當
天地之心不悦故妻子兄弟翕而後父母順
詔問君子之道辟如行遠必自邇如何曰好把造端乎
夫婦來看是道即中庸之道以為不可能矣孰知不遠
於人乃自卑近始乎人能妻子好合兄弟既翕如詩之
云云則父母之心其安樂之矣蓋至是即舜之順於父
母瞽瞍底豫而天下化之時也若稍有乖戾則父母之
心愁慮疾苦不暇豈能順乎至若王者以天地為父母
則天下之人皆其妻孥兄弟也必使無一夫不獲其所
而後天地順
象先問樂妻孥宜兄弟亦只是性情上做功夫否先生
曰然如關雎樂而不淫哀而不傷舜見象憂亦憂象喜
亦喜是也問父母順如何就是道之高遠曰堯舜之道
孝弟而已矣如舜盡事親之道而瞽瞍底豫瞽瞍底豫
而天下化天下之為父子者定這等看來順父母的道
理是甚麽樣宏大胡炳曰順父母便繼以鬼神謂何先
生曰道是個無大無小無遠無近無隱無顯的始雖是
造端乎夫婦極至便可通乎鬼神又曰恁地看來子思
實是得孔子之的傳孔子實落是與鬼神相屈伸變化
往來得的故子貢問人不知他便說知我者其天子路
請禱他便說丘之禱久子思非是實落見得這鬼神怎
麽說個體物不遺便繼以誠不可揜敢如此說來又曰
不可以夫婦為卑近而可忽鬼神即在此
衢問鬼神之德之盛者何曰無形聲而有形聲者不能
離耳蓋天地萬物之氣皆理也理即誠也不然今之當
祭鬼神如天地山川五祀宗廟彼真有形聲在爼豆之
上牲醴之旁哉然而此心誠敬如在焉者蓋此心之理
與之通也一有不誠鬼神禍之為道者豈可以兄弟妻
子為近而可忽以天地萬物為遠而可略耶
先生因講鬼神之為德章語諸生曰學者須是學得到
通得鬼神處方是實學如舜納于大麓烈風雷雨弗迷
禹黃龍負舟須臾仰首而逝皆是通得鬼神處後來如
宋儒程子為鄠縣簿有邀去看石佛放光者辭云適有
政不暇往願往時請取其頭以示其光自是遂滅又有
一人謂曰近有竒特事問之曰夜間宴坐室中有光程
子謂某亦有一竒特事每食必飽此亦不惑於鬼神者
然聖賢能如此却從那裏得來亦只在不忽妻子上做
起不忽妻子處正是愼獨就是能與鬼神合其吉凶所
謂誠也
大器問誠何以不可揜先生曰孝弟之至通於神明故
實理得於心發言中節周旋中禮可以質鬼神可以並
日月可以格祖考夫何故己心元與鬼神日月祖考一
氣也
陟問大舜之大孝而得祿位名夀者何曰名即德為聖
人位即尊為天子禄即富有四海之内夀即宗廟享之
子孫保之者耳是何也以理言之則天之生物可知以
事言之則嘉樂之詩可見故大德者必受命
講舜其大孝先生問諸生曰夫子言舜之大孝曰德為
聖人罷了又說尊為天子以下則人之法舜以盡大孝
者亦必為天子有四海然後可耶且夫子有聖人之德
而不有天下豈於大孝亦有欠乎諸生未有以對先生
曰此蓋以德為聖人為主有聖人之德矣尊富自在其
中故下言必得禄位名夀及必受命皆舉大德為先也
雖論生物栽培之理引嘉樂保佑之事皆是意耳若孔
子之事適遭其變故人惟當求盡於脩德而禄位之得
失又不可以為定例也或以孔子萬世為王名位千古
不磨其所必得又有大於舜者以證斯言其說亦通
九儀問文王言父作子述不言文王之事者何曰言父
作則有所以承之者言子述則有所以傳之者其曰無
憂者何曰聖人之心固欲天下皆入於善而其先且急
者莫過於父子故舜於富貴好色人悦之不足以解憂
而嚚訟可乎真非堯之所喜也所謂子述之者如之何
曰武王則不失顯名而周公又能成其德文王之喜而
後可知也不言作者之事何曰舉其述者可知耳以武
王為子而又言周公何周公亦武王之聖皆能述者也
故曰周公成文武之德
先生曰只無憂二字便可盡得文王的心事便是能中
庸也諸生問怎麽見得先生曰聖人之心但要使天下
之人皆與己一般纔好然却莫切於父子如堯舜有子
朱均舜禹有父瞽鯀其千方百計諭之於道養之以善
不知費了多少心思怎麽得無憂文王有子皆聖其才
可使天下皆安安天下的心志便遂了更復何憂田大
本問淵明五男皆不肖竟委之天運如何先生曰他幾
曾有文王這心腸來
先生講上祀先公以天子之禮象先因問今日祀禮可
依古之廟數否先生曰程子所制祀禮庶幾盡善朱子
謂某則不敢恐太拘泥些他見禮文故謂不敢殊不知
此却是周禮周家有封建故其子孫皆世官是以當時
天子便立三昭三穆與太祖之廟而七他的適子世為
天子了庶子便分為諸侯故諸侯却不敢祖天子諸侯
之適子世為諸侯了其庶子便分出去為大夫大夫却
不敢祖諸侯至於大夫之適子便世為大夫了其庶子
便分為適士故士不敢祖大夫後世封建之制亡祖宗
通沒有個祭的子孫怎麽可丢得故某之意雖是士庶
之家時祭亦當祭始祖暨高曾祖考若始祖以下高祖
以上皆謂之先祖這樣的亦須歲暮一合祭但廟數自
天子至於庶人當有等殺而尊祖敬宗的心却分不得
貴賤故須是如此人子之心纔安而禮意纔備蓋嘗以
此告武緣李白夫
濟民問武王周公之達孝者何曰達通也明也其即下
所謂明郊社禘嘗之義者乎夫孝者繼志述事者也今
武王周公其四時之祭也脩祖廟陳宗器設裳衣薦時
食焉其禘祫之祭也序昭穆辨貴賤辨賢逮賤序齒焉
之二者是乃踐位行禮奏樂敬所尊愛所親事死如生
事亡如存其志即先王之志其事即先王之事孝之至
也夫郊社之禮所以事上帝后土也宗廟禘嘗之禮所
以祀其先也故能明郊社之禮禘嘗之義則是與天地
合其德與祖宗合其心治國如視諸掌矣能明之者惟
武王周公為然故曰武王周公其達孝矣乎蓋仁不能
以安人不足以格神誠不足格神不足以治人也
詔問達孝先生曰達是明也通也即達天德達禮樂之
達言惟武王周公能通明此孝道耳其孝則謂之何惟
在善繼其志善述其事而已必以祭祀之禮為繼述之
大者豈以國之大事在祀歟曰是固然但祭祀時可以
觀繼述之孝夫何故春秋脩祖廟乃四時之祭即下嘗
字也宗廟之禮乃禘祫之祭即下禘字也能脩祖廟則
非不屋者比陳宗噐則能世守非抱祭器他歸者比設
裳衣薦時食則能來四方之貢非攘竊犧牲者比昭穆
咸序則子孫不至祼將他廟序爵見得天下諸侯皆來
助祭辨賢逮賤序齒則又皆懽忻流通諸父昆弟不怨
故踐位一節總申上意以見先王之位與禮樂真能保
守其志與事必如此而後為繼述之也明乎郊社之禮
禘嘗之義者正以此耳蓋郊社禘嘗之前有多少事件
皆為治國耳脩身不待說了其尊賢親親敬大臣體羣
臣子庶民來百工柔遠人懷諸侯無一事不盡故到祭
祀時候庶民得以供時食諸侯以下得以序爵親親得
以序昭穆序齒羣臣得以序事祖考之志與事於是乎
遂矣故來格而享之故曰惟仁人為能饗帝惟孝子為
能享親此也此便是能明此禮義則治國之道固已在
乎其先故曰未能事人焉能事鬼可見此孝非武王周
公莫能明也後王不能治國使衆叛親離禮崩樂壞是
棄先王之志與事而不知繼述雖有黍稷之馨以瀆鬼
神祖考亦不格矣此便是不達乎孝者辟如人家子孫
於祖考能守其基業遵其教訓大則立身行道顯揚其
親到祭祀時節雖瓜菓菜茹之獻祖考亦來歆享其或
蕩廢家産虧體辱親雖有祭祀祖考亦含恨九泉矣故
此孝字似武王周公能通明的幾人
田問孔子對哀公問政之事如何曰文武之政以下言
人存政舉之易也為政在人以下言得人之故也得人
之故在脩身故仁者人也以下至治天下國家又言脩
身之故也然脩身以道則有五達道之事脩道以仁則
有知仁勇之事知仁勇即仁義禮也以其出於性也故
先言仁義禮以張本耳夫治天下國家固以脩身為本
其條目亦不可缺故下言九經之目與其效及其事而
又本之以誠然皆自脩身推之也故又總言曰凡事皆
本乎誠也凡事即所謂言行事道也然皆不外於此身
耳然自此以上皆就君身而言其在下位而為臣者亦
不可無其誠故遂以在下位者推至於明善誠身則亦
不外於誠以脩身也誠何以若此之重耶誠原於天也
當盡於人耳其盡之者推擇善而固執故下遂以天道
人道各發其義焉自誠明謂之性則天道也自明誠謂
之教則人道也誠則明矣明則誠矣言誠明一也
詔問哀公問政一章何其言之複乎先生曰固自有序
耳為政在人至知恥近勇皆論脩身之事為政之本也
自知斯三者至九經行之者一皆論治人之事為政之
用也故文武之政以下言立政之易存乎人也故為政
以下言行政之本存乎學也然脩身事親是學之仁也
知人知天是學之智也故下列達德以行達道自此開
端耳生知以下是言德之有品而入德始於三近究其
脩身之本也知斯三者以下是以身為之綱而施政備
乎九經廣其脩身之用也其下九經行之者一又言必
主於誠與達道達德同耳凡事豫以下則推論雖一言
一行一事之小亦必要誠而况於道乎故道前定乎誠
則不窮矣至此則政雖廣如九經而其本尤當以道前
定為脩身之要也問又言在下位者何曰雖在下位且
不可離此誠而况於君上乎所以深警哀公也自誠者
以下則原誠之所由出與其未誠者之功與效君臣皆
同耳
王獻藎問齊明盛服非禮不動先生曰此心齋肅儼然
如神明在上雜念不生這便是齋明盛服亦不是綺羅
之服乃先王之法服如深衣一般故服其服則思稱其
服須要整齊不亂這便是盛服如此則有以立其本至
視聽言動又皆以禮身豈不脩
問凡事豫則立如何曰凡事是泛說見達道達德九經
固當本於誠雖凡事亦莫不然也問其下何以在下位
者言曰聖人不欲直指人君故借在下位者以感動之
且自文武之政至不可不知天言立政必由於人存也
自天下之達道五至知所以治天下國家言人存之事
也自凡為天下國家有九經至所以行之者一言人存
以立政之事也自凡事豫則立至末又詳言所以人存
之事也故此章即大學在明明德在新民在止於至善
一般觀此章有生知學知困知又有安行利行勉行可
見知行還是兩個陽明子以知行為一個還不是又曰
人若能用人一己百人十己千的工夫便可到聖人地
位故曰雖愚必明雖柔必強聖賢只有生熟之分熟者
為聖生者為賢若自以為不能便是自棄然須要立志
須要虚心擇友不然終未免為鄉人而已
應元問自誠明何以謂性自明誠何以謂教先生曰自
誠而明是原初就是如此無些夾雜無些私欲所以謂
性即誠之者性字一般自天生來然也自明而誠是有
私欲雜了必有所見聞而後有所得故或師友之開通
典籍之覺悟心思之擴充言動之觀法至於見一草一
木之微也亦或觸類知進皆謂之教如張子所謂糟粕
煨燼無非教者一般應元又問如此必先在明上做工
夫乎曰古人的學問元只是打知上起看他下個明字
見得元初本是明的但受形時或氣少夾雜了些且又
加幾番習染過來便與元初的本體不同了故必須在
明上起纔到得聖的去處正如一個鏡一般被塵垢汚
了須要擦磨過纔得復明又如作室一般亦要把那地
基上的蓁蕪悉皆芟去方好作室故曰不明乎善不誠
乎身大學謂在明明德亦是如此
詔問誠明以下亦各有屬乎先生曰至誠盡性章申誠
明之性也其次致曲申明誠之教也至誠可以前知申
誠則明也誠則自成而君子誠之為貴申明則誠也至
誠無息以配天地申至誠盡性可以參天地之化育也
尊德性道問學申致曲也此以上皆聖人之道德問學
事愚不自用及三重皆論聖人之制作度數事蓋體用
之備夫子之祖述憲章上律下襲者凡以此耳故中庸
之道惟夫子為能備之雖大舜文武周公之事皆一以
貫之矣此非至聖不能知夫子其至聖者乎非至誠不
能為夫子其至誠者乎然學者之入門亦惟自為己之
誠知幾之明以求致其極耳至於篤恭之妙則所謂位
天地育萬物者不外乎此矣
聶蘄問至誠盡性曰盡性即盡其心之盡此以前戒懼
愼獨格致誠正工夫都已盡了所謂窮理盡性以至命
亦此乃是致中和天地位是性本合天地萬物為一原
由是擴之與天地同其大萬物同其體斯謂之盡而人
物之性亦在盡己之性已兼了註中知之無不明處之
無不當只說得用處一邊當先有感化的意如鼓舞盡
神化裁盡變皆是如堯典稱堯只是個克明峻德便可
九族親睦百姓平章黎民於變時雍都了了至於治歴
若采治水特餘事耳贊是相的意思如詩后稷之穡有
相之道一般參如禮謂離坐離立毋往參焉一般真個
天地生這些人物非是聖人成能他却象是個虚設的
恁他看來聖人真個與天地參對無愧的
詔問致曲先生曰曲是纖悉委曲處皆要推而致之使
無遺欠如易繫辭所謂其言曲而中之曲如善端發見
之偏兼言之亦可此是致知誠意工夫戒懼愼獨工夫
亦在此象先曰如何是委曲處曰如水之千流萬派欲
達江達海中間不免有些砂石障碍山谷轉折便有多
少委曲處須是悉致之纔得與江海會通昔日有二生
同欲致書於其長一生適有事就凂無事的這生為之
封裝其生於己的封裝甚整飭於人的便覺潦草此便
是不能致曲處前日初啓東來見說他場屋中一友有
寒疾不能終卷他便把己身上衣服解下一件與他穿
其友還不能寫又教他面向裏背向外寫其友猶不能
又將兩個軍的衣服脫下來將外面遮着其友纔得終
卷出看這一事便是他能致曲處但未知他每事皆能
如是否耳凡學者惟是這一灣難過須要人逐念尋究
耳
王獻藎問曰致曲有誠與聖人如何曰亦幾於聖人到
物化時非己之化不及此故曰有天德便可語王道其
要只在愼獨其此章之謂乎
炳問致曲是集義一般否曰致曲工夫比集義還精密
譬如曾子說孝其行孝便是義說到斬一木殺一禽不
以其時非孝也便是致曲孟子說集義到行有不慊於
心則餒乃是曲之不致譬如纔方飲茶長的不肯先幼
的不敢不後不相錯亂其讓的意思溢然便是致曲若
一茶之間忽略了便不是致曲
斆問至誠盡性何以參天地也曰天地亦此性耳而况
於人物乎盡則有以畢其理而無餘故能參天地耳
术問致曲之謂何曰因其發見之一端而委曲推究以
造其極理有未得者力皆可得而至之故能有誠也誠
則發見於言貌故曰形形則人皆可見可聞故曰著著
則如日月炫人目雷電震人耳故曰明
术問至誠之道可以前知又曰至誠如神者何曰上言
其理下言其人也蓋禎祥妖孽之見蓍龜動四體皆至
誠之所發見然有善不善之殊是故雖禎祥有不善者
矣雖妖孽有善者矣惟至誠能知之耳
炳問禎祥妖孽何以知國家之興亡先生曰國家興亡
雖在禎祥妖孽還看蓍龜四體上譬如堯有九年之水
湯有七年之旱妖孽莫加焉未嘗見亡又如漢文帝時
妖孽甚多天下反庶富漢武帝時禎祥甚多天下反虚
耗可見興亡不在此蓋禎祥有不善的妖孽有善的惟
至誠能先知道故曰故至誠如神
象先問禎祥妖孽何以在蓍龜四體上見得曰如衞石
駘仲卒無適子有庶子六人卜所以為後者曰沐浴佩
玉則兆五人皆沐浴佩玉石祁子曰孰有執親之喪而
沐浴佩玉者乎不沐浴佩玉石祁子兆衞人以龜為有
知也此便是禎祥之見乎蓍龜如周公之握髮吐哺赤
舄几几漢高之攝足輟洗此便是禎祥之動乎四體故
曰賢才出國將昌子孫賢族將大妖孽則反是若只謂
麟鳳之物為禎祥災異之類為妖孽淺亦甚矣不待至
誠能知之
先生謂陶欽夔曰近與學者論致曲凡事致其委曲纖
悉合當處纔是工夫無處無之也欽夔曰誠形著明動
變化與定靜安慮如何先生曰定靜安慮主在己言動
變化却及乎人物而言曰動變化其在慮之後乎先生
曰然曰致曲工夫權變俱在耶先生曰未可先便說權
然權亦在其中曰誠明就為盡頭曰致曲工夫就便是
明之盡頭
王獻藎問誠者自成也先生曰人心最不可不實不實
則事皆虚文何以自成故誠者物之所以自成也惟有
誠心為善則一家之中父母兄弟妻妾僮僕皆信你是
善若一家未能相信畢竟還是不誠曰誠者之成物是
知之明而處之當否曰必須那物成方是成物堯何以
不能化其子曰書曰克明峻德以親九族九族既睦平
章百姓固不能化其子然九族既睦只有一子不化說
他是睦是不睦故丹朱不賢不害其為成物
阡問既曰誠者自成又曰自道者何曰誠與道一理也
由其在心故曰誠由其在行故曰道故存其理則成物
然在心也行其誠則為道然在身也故曰自成自道誠
者物之終始以下則言當誠之故非自成己以下則言
誠己之大是故君子以誠為貴也
用問至誠無息以下之謂何曰無息以下言聖人至誠
之功用同乎天地出於自然也一言以下則言天地至
誠之功用以見聖人之同如此也詩則明天地聖人為
一惟悠久耳
詔問何以曰故至誠無息曰此承上誠者而言古本通
為一章既曰不息又曰久者何曰不息是無人欲之間
斷久是天理之常存不見而章亦可以說天乎曰不動
而變却說地不得不曰為物至誠乃曰不貳者何曰言
不貳正所以状天地至誠之景象不貳即誠也若為物
貳也則天可傾不能行健以覆物地可折不能承順以
載物只看這不貳便見那誠字做出無窮無間的事業
模樣若止言至誠則徑直而無餘味要形容那專直翕
闢的意象出來却難比正子思立言之妙也今夫天一
節言天地已盡矣而又曰山川者何曰山與水乃地中
之廣大者山水如此則載山水之地可知矣地既如此
則包地者可知矣故其下引詩只言維天之命而不及
地與山川又以見聖人與天為一雖地與山川皆不得
而比之也故自至誠無息至無為而成言聖人同乎天
地其為物不貳以下言天地以見聖人下引詩並言天
地聖人之一道也又問欲學文王從何處始曰只是從
前擇善固執明善誠身處學之詩不云日就月將學有
緝熙於光明然就將雖日月所積而顯思之天亦可至
之學者毋以日月可忽玩也
應元問聖人之治天下也有禮樂刑政設施措置如何
說不見不動無為先生曰聖人是德盛而民自化如為
政以德一般非謂全無所為如舜之舉元愷但知善之
當舉而已誅四凶但知惡之當去而已豈是欲天下知
他舉善去惡而天下自然服他故雖見而猶不見雖動
而猶不動雖為而猶無為大抵聖人行事出於無心順
其自然故如此若後世為政者舉一事便要紛更舊章
就是動了便要誇耀於人就是見了便要作好作惡徵
色發聲便是有為了夫何故皆只是不誠
威問天地之道博也厚也高也明也已盡了又說昭昭
以下如何先生曰此正是一個學天的景像蓋昭昭之
多是天到那日月星辰繫焉萬物覆焉也是天一撮土
之多是地到那載華嶽而不重振河海而不洩萬物載
焉也是地正如人一念之誠是誠一事之誠也是誠至
於配天地也是誠人能自一念一事之誠造到那配天
地的所在便是無窮之天廣厚之地一般若只是那一
念一事之誠而不肯進亦是昭昭之天撮土之地一般
是以學者貴乎不息不可安於自足
守德問大哉以下之謂何曰言誠之者功用之大與聖
人為一也既曰尊德性又曰道問學者何曰問學凡以
明尊德性耳其下云何曰致廣大則或略乎精微故又
曰盡精微極高明則或過乎中庸故又曰道中庸温故
而不知新則知無所進敦厚而不崇禮則行或有陋故
曰脩德以凝道也註存心致知之分如之何曰纔存心
由致知纔致知則存心一理也故尊德性豈無致知道
問學豈無存心故其詩曰既明且哲合存心致知而言
也
永年問大哉聖人之道一章似是聖人之功業如此皆
自尊德性道問學上作起先生曰正是蓋聖人之道大
小無所不包如洋洋乎發育萬物峻極於天是天道也
包了優優大哉禮儀三百威儀三千是人道也包了是
聖人之道如此之大然自那裡做起却自尊德性上起
尊德性又自那裡作起却又要道問學致廣大以下皆
其事也前所謂致曲者正在於此陸子靜專尊德性而
輕問學豈有能尊德性的道理充陸子之道禪而後可
者也
詔問大哉聖人之道曰洋洋乎發育萬物是就造化言
優優大哉是即人事言蓋小大皆道道器一致也故君
子尊德性而道問學者何曰道路也人所由也亦有道
理之道的意然言道則非道的問學非所事矣道問學
即尊德性工夫存心致知本同為用者也致廣大者何
曰是自我致得來的亦兼推廣說然欲致廣大先須克
己之意見克己又須隨其性之偏處克之廣大之人精
微處或闊略故又要窮理如一言動一飲食間皆有至
理存焉盡即盡其心之盡欲極高明只是無欲道中庸
所謂存天理近人情也問温故属存心知新属致知否
曰温故一句属知敦厚一句属行不必規規以存心致
知分也問前云發育萬物峻極於天言道如此之大此
乃歸之明哲保身似覺小了如何曰到此即孔子聖之
時易之與時消息知進退存亡而不失其正皆是也豈
可小看
李生問監中諸友會文出致廣大而盡精微極高明而
道中庸題敢請教先生曰這題目儘大著人之德性元
是個廣大的可以配得天地但人或立下意見或分著
彼此或隔了籓墻被這私意一蔽了便自狹小與天地
不相似了故須是不以一毫私意自蔽使亦能如天地
之無不覆幬持載纔謂之致得廣大人之德性元本是
高明的可以配得日月但人或溺於聲色或雜於貨利
或急於功名被這私欲一累了便自卑汚與日月不相
似了故須是不以一毫私欲自累使亦能如日月之錯
行代明纔謂之極得高明然精微之未盡亦未免為廣
大之欠中庸之不道亦未免是高明之過故致廣大便
要盡精微極高明便要道中庸
問温故知新曰温猶燖温正如冷湯酒一般湏是得火
便有生氣喫着便有滋味良心冷了却如槁木死灰一
般怎能得新意出來故修養家有所謂文武火纔煉得
成丹亦是如此敦厚即書之惟民生厚記之忠信之人
可以學禮一般因謂之曰就是與諸友會文之間亦便
有可致得廣大的處問何以見得曰如論文已或有些
好意思不肯廣與人人或有些好意思便是知取他的
亦便是不能致廣大須是把這心便看做與天地一般
人有善便取於己已有善便持與人方好不然恐亦還
只是做文字的秀才也
汝隣問自用自專之謂何曰言聖人以議禮制度考文
治天下然而無德之愚無位之賤皆不可妄作以取災
何也非天子不可為也况今天下一統雖其自用自專
其誰從之故必德位兼備斯可作也彼仲尼有德之大
聖也惟無位雖盡學夏殷之禮而有得焉然亦惟周是
從則亦不敢自用自專愚賤者豈可行乎
藻問三重之說何以寡過曰本諸身以下言王者有聖
人之德而制三重也動而世為天下道以下言寡過也
詩則證之耳蓋非若上下雖善無徵不信而民弗從者
也動行奚别乎曰動以其損益制器而言行則周旋容
止之謂也何以言仲尼也曰承上言此道惟仲尼能盡
之耳蓋其學也兼帝王天地之道而時出之則其德如
天地之無不覆載而四時日月之錯行代明也惟天下
至聖德備諸己而時出之化乎人以配天也孔子其至
聖乎惟天下至誠經綸立本而知化育由與仁與天與
淵為一也孔子其至誠乎蓋自舜之大孝至此皆所謂
脩道之教而孔子為獨聖也夫焉有所倚即其下所云
也
威問三重之制如何先生曰三重非聖人胡亂制的本
諸身之有德又驗諸民之信從然也永年問考建質俟
是後人替聖人如此說抑是聖人自如此曰是聖人自
如此然則於天地何以言建於鬼神何以言質曰天地
有形以此參彼猶立標於此以求其準也故曰建鬼神
無形以心質之乃以明格幽而與之合也動而世為天
下道以下正說寡過又問三重之制既本諸身有德若
民有不信從是德猶有未盡民若信從使考三王而有
謬建天地而有悖質鬼神而有疑俟後聖而有惑也是
德有未極曰然問君子動而世為天下道曰此動字就
損益變革上說如說兼言行則重復矣非子思本意下
言知天知人者何曰天之理不外於人人之理皆原於
天知人則知天矣言至於知天則理無餘藴
詔問仲尼祖述堯舜曰祖述堯舜只自二典觀之可見
憲章文武觀於論語亦可見是蓋學兼古今矣上律下
襲則天地亦兼而學之可謂貫天人之理於一身今學
者言及帝王天地便委靡退怯不敢自振以為終不可
學皆由志之不立而不能以有為也
象先問仲尼之學必兼天地帝王者何曰看孔子的學
問是何等樣大後人雖有知古的便不能知今此或流
於腐儒雖有知今的便不能知古或拘於曲士知天而
不知地便是能員而不能方知地而不知天便是能方
而不能員酌古準今參天兩地這便是聖人的學問若
賢人的學問便下聖人一等了一生曰今人連賢人的
學問也到不得先生曰這却趨下了在汝雖曰謙之至
他人視之便覺自畫之甚矣夫帝王天地於我豈有遠
耶問聖人之道恐亦只是賢人的學問做去先生曰元
來規模自是不同
詔問小德大德曰此言德之有大小也自夫子身上說
即如當時列國諸侯及門人弟子鄉黨宗廟朝廷隨其
所接所問而應答作用各有條理即小德川流其統會
之地原於一心經綸之妙變化無窮即大德敦化一以
貫之亦此也宜以夫子對造化同看方好
敬問衣錦尚絅以下者何曰言君子作聖之功也夫聖
雖可學非有為己之心與知幾之資者不能進蓋纔為
己則誠之本也纔知幾則明之本也然後可以用謹獨
之功矣蓋無為己之心則不能為謹獨之功無知幾之
資則不知獨之可畏也故君子於人所不見之處而欲
無惡於志惟在不待言動而常信敬耳夫如是則無言
之誠雖神明可通而况於民乎又何賴於賞罰哉是何
也君子有不顯篤恭之德百辟皆化而天下自平雖有
賞罰無所用之然所謂不顯之德者亦非玄遠也即天
命之性耳但其妙至於無聲無臭諸詩不能形容也
易泉問子思言淡而不厭及言知遠知近等語恐又加
謹獨工夫亦只是如此先生曰此只好就資質上說如
淡而不厭見他是個有入誠的資質了知遠之近見他
是有個入明的資質了纔好加愼獨工夫予前日亦曾
與鄒東郭說來聖賢說話亦有不曾一句就說盡了的
如首章言個戒愼恐懼的工夫可位育得天地萬物了
然下面便繼以智仁勇又繼以九經五達道又繼以誠
明然猶必須要個好資質纔做得這工夫又說個愼獨
中間便自有許多條理不然只一句說了下學怎麽得
個下手的去處泉曰何不一下說了曰恐諸君就不肯
用功夫也
王材問君子之道淡而不厭簡而文温而理知遠之近
知風之自知微之顯先生皆以資質言恐不皆有此資
質亦要學力也曰是資質無此資質者却要學力先變
化氣質也故學要為己為己誠之基本也然雖是為己
而無那明亦不可故又要明知幾明之基本也知風之
自三句最好體認風是甚麽的風譬如外面有個毁的
風便知道這是我那件事做得不當外面有個譽的風
便知道這是我那件事差強人意知得此纔能不怨天
不尤人却肯愼獨做工夫也
王材問不動而敬不言而信有記先生言者似謂君子
之誠不可揜不待聽其言見其動而敬信自著如此則
皆自他人看君子言恐此節是指君子用功言先生曰
是此是子思言君子欲平天下打那裏起便在獨處愼
起愼獨工夫非一朝一夕之故凡一言一動無時無處
無不戒愼至使家人奴隷皆曉得我的心事如易所謂
邑人不戒都不待警戒他他自是信服我到篤恭處便
是天下人皆信服我了謝顧曰篤是愼獨工夫不息先
生曰還是篤厚此是到至誠無息處自然功業博厚高
明悠久配地配天天下如何不平
四書因問卷二
