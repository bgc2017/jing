三禮圖卷一
明劉績撰
三禮圖說
三代制度本于義故推之而無不合自漢以來失其傳
而率妄作間有微言訓詁者又誤遂使天下日用飲食
衣服作止皆不合天人而流于異端矣績甚病之既註
易以究其原又註禮以極其詳顧力于他經不暇故作
此圖以總之凡我同志留心焉則可以一貫矣勿泥舊
說見舊是者今不復圖
戴師掌任土之法以物事地授地職而待其政令(物如物土)
(方之物區别也别土所宜而定制以待其賦稅之式也)以㕓里任國中之地(㕓里市宅)
(分域限也居室相比乃國中所宜)以場圃任園地(種草木果蓏属曰圃季秋或有收者則築)
(為場詩九月築場圃是也乃園地所宜樊圃謂之圉)以宅田士田賈田任近郊之
地(宅田凡人居城中者庶人在官者皆是也士田賈田所謂士工商家受田五口乃當農夫一人蓋士居學)
(而賈居市也三者在國于近郊五十里之地為宜)以官田牛田賞田牧田任遠
郊之地(官田籍田類牛田供牲牢喪奠兵車之牛賞田賞賜之田即匪頒之式也牧田即芻秣之式也)
(故于遠郊百里之地為宜所謂百里之内以供官)以公邑之田任甸田(公邑之田地天)
(子使吏冶之供羞服類所謂千里之内以為御)以家邑之田任稍地(家邑大夫采地而有)
(宰也稍地三百里于小邑為宜)以小都之田任縣地(小都卿之采地成都者七千里視伯)
(于縣地四百里為宜)以大都之田任畺地(大都公之采地王子弟所食邑也百里視侯于)
(畺地五百里為宜近王畿界也)凡任地國宅無征(國宅凡官所有宫室吏所治者)園㕓
二十而一(指國中)近郊二十而三甸稍縣都皆無過十二
(皆指園㕓近輕而遠重也)唯其漆林之征二十而五(不分遠近而特重者以獲利之)
(多也)凡宅不毛者有里布凡田不耕者出屋粟凡民無職
事者出夫家之征以時徵其賦(毛桑麻也布帛也宅地不種桑麻出一里之布)
(鄭玄云㕓城邑之居孟子所云五畝之宅樹之以桑麻者也王莽時城郭中宅不樹者為不毛出三夫之布是)
(也田地不耕墾者出一屋之粟夫三為屋亦長一里也征亦布也夫家之征一夫受田成家口稅也如家三人)
(二家五人家二人之家蓋民雖有七口六口五口之三等而皆受田百畝為夫也以屋粟証之百畝而出三百)
(畝之粟則令出上地家三人之稅與小司徒所謂罰以屋孟子曰㕓無夫里之布是也名因其類而重罸之所)
(以警戒驅之也先儒分夫家為二非也)閭師掌國中及四郊之人民六
畜之數以任其力以待其政令以時徵其賦凡任民任
農以耕事貢九穀(即太宰以九職任萬民一曰三農生九穀)任圃以樹事貢
草木(即二曰園圃毓草木)任貢以飭材事貢器物(即五曰百工飭化八材)任
商以市事貢貨賄(即六曰商賈阜通貨賄)任牧以畜事貢鳥獸(即四)
(曰藪牧養蕃鳥獸)任嬪以女事貢布帛(即七曰嬪婦化治絲枲)任衡以山
事貢其物任虞以澤事貢其物(即三曰虞衡作山澤之材但九職又有八曰臣)
(妾聚斂䟽材此不言者山澤足以該之註䟽材百草根實可食者)凡無職者出夫布(九曰)
(閒民無常職轉移執事此云出夫布乃不執事者耳)凡庶民不畜者祭無牲不耕
者祭無盛不樹者無桴不蚕者不帛不績者不衰(衰布也凡)
(此皆罸其所無以勖其業)按載師掌任地事則地無曠地閭師掌任
民力則民無游氏先王所以治國中野外不過如此而
已但近郊則民㕓在國民廬在田遠郊則民㕓在野民
廬在田故鄉大夫稱野自六尺以及六十有五同甸稱
云甸地以外眠㕓在都鄙&KR2150;廬在田殊耳變民言&KR2150;異
内外也&KR2150;性情無知貌也載如冀州既載之戴地有其
事也閭謂民居于地上各為巷與五比為閭所指不同
云凡邦國都鄙放此
六鄉圖
五家為比使之相保(謂比舍而保其行不為非也保猶任也)
比長(五家下士一人)各掌其比之治五家相受相和親有辠
奇衺則相及(奇者常之反衺者正之反有辠奇衺則相及則使之相率而趨于相受相和親)
(之養)徙于國中及郊則從而授之(鄭氏曰徙謂不便其居也或中國之民出)
(徙郊或郊民入徙國中皆從而付所處之吏明無罪惡)若徙于他則為之旌節
而行之(徙于他謂出居異鄉也授之者有節乃遠)若無授無節唯圜土納
之(鄉中無授出鄉無節過所則呵問繫之圜土考辟之也圜土者獄城也獄必圜者規主仁以仁心求)
(其情古之治獄憫而出之)
五比為閭使之相受(謂宅舍有故相受寄托也閭里門也說文侣也二十五家相羣侣也)
閭胥(每閭中士一人)各掌其閭之徵令以歲時各數其閭之
衆寡辨其施舍(施同弛按大司徒云舍禁弛力則弛暫時優免舍帝例應免舍有常而施)
(無常鄭氏謂應復免不給繇役是也)凡春秋之祭祀役政喪紀之數聚
衆庶既比則讀法書其敬敏任恤者(祭祀謂州社黨禜族酺也役田)
(役也政若州射黨飲酒也喪紀人喪之事也四者及此皆會聚衆民因以讀法以勑戒之)凡事掌
其比觵撻罰之事(觵撻者失禮之罰也觵用酒其爵以兕角為之撻朴也)
四閭為族使之相葬(謂百家相葬埋如同族然族類居也)
族師(每族上士一人)各掌其族之戒令政事月吉(月朔一月之始也)
則屬民而讀邦法書其孝弟睦婣有學者春秋祭酺
亦如之(族長無飲酒之禮因祭脯而與其民以長幼相獻酬焉)以邦比之法帥
四閭之吏以時屬民而校登其族之夫家衆寡辨其
貴賤老幼廢疾可任者及其六畜車輦(登成也定也)五家
為比十家為聮五人為五十人為聮四閭為族八閭
為聮使之相保相受刑罰慶賞相及相共以受邦職
以役國事以相葬埋若作民而師田行役則合其卒
伍簡其兵器以鼓鐸旗物帥而至掌其治令戒禁刑
罰(亦于軍因為卒長)歲終則會政致事
五族為黨使之相救(謂五百家守望相助也黨類助也)
黨正(每黨下大夫一人)各掌其黨之政令教治及四時之孟
月吉日(一時之始)則屬民而讀邦法以糾戒之春秋祭禜
亦如之國索鬼神而祭祀則以禮屬民而飲酒于序
以正齒位一命齒于鄉里再命齒于父族三命而不
齒(按國索鬼神建亥之月大蜡也齒于鄉里以位尊非鄉里則不相序也齒于父族位尤尊雖鄉里亦)
(不相序矣不齒則位極尊雖父族亦不相序而特與為尊矣雖序齒而又有序位之義也)几其黨
之祭祀喪紀昏冠飲酒教其禮事掌其戒禁凡作民
而師田行役則以其法治其政事(亦于軍因為旅師)歲終則
會其黨政帥其吏而致事(歲終周建亥之月也)正歲屬民讀法
而書其道行德藝(舊註正歲謂夏之正月得四時之正以出教令者審也凌人云正歲)
(十有二月令斬冰)以歲時涖校比及大比亦如之
五黨為州使之相賙(謂二千五百家賙給也說文州重州周統其旁國語羣聚而州處註)
(州聚也風俗通州疇也州有長使相周足也)
州長(每州中大夫一人)各掌其州之教治政令之法正月之
吉(周正月朔日也一年之始)各屬其州之民而讀法以考其德行
道藝而勸之以糾其過惡而戒之若以歲時祭祀州
社則屬其民而讀法亦如之春秋以禮會民而射于
州序凡州之大祭祀大祭皆涖其事(大祭祀謂州社稷也大喪鄉老)
(大夫于是卒者也)若國作民而師田行役之事則帥而致之
掌其戒令與其賞罰(致之致于司徒也掌其戒令賞罰則是于軍因為師帥)歲
終則會其州之政令正歲則讀教法如初三年大比
則大較州里以贊鄉大夫廢興
五州為鄉使之相賓(謂二千五百家賓興之鄉衆所向也)
鄉大夫之職(每鄉卿一人)各掌其鄉之政教禁令正月之
吉受教法于司徒退而頒之于其鄉吏(州長以下)使各教
以其所治以攷其德行察其道藝以歲時登其夫家
之衆寡辨其可任者國中自七尺以及六十野自六
尺以及六十有五皆征之其舍者國中貴者賢者能
者服公事者老者疾者皆舍以歲時入其書(謂年三十六十)
(謂年十五國中晚稅而早免之以其所居復多役少野早賦稅而晚免之以其服少役多鄭司農云征之)
(者給公上事也舍者謂有服除舍不收役事也貴者謂若今宗室及關内諸侯皆復也服公事者謂若今)
(吏有復除也老者謂若今八十九十復羡卒也疾者謂若今癃不可事者復之)三年則大比
攷其德行道藝而興賢者能者鄉老及鄉大夫帥其
吏與其衆寡以禮禮賓之厥明鄉老及鄉大夫羣吏
獻賢能之書于王王再拜受之登于天府内吏貳之
(天府掌祖廟之寳藏者内吏副寫其書者當詔王爵祿之時)退而以鄉射之禮五
物詢衆庶一曰和二曰容三曰主皮四曰和容五曰
興舞(詳見後)此謂使民興賢出使長之使民興能入使
治之(言是乃所謂使民自舉賢者因出之而使之長民教以德行道藝于外也使民自舉能者因入之)
(而使之治民之貢賦田役之事于内也言為政以順民為本也)歲終則令六鄉之吏
皆會政致事正歲令羣吏攷法于司徒以退各憲之
于其所治之國大詢于衆庶則各帥其鄉之衆寡而
致于朝國有大故則令民各守其閭以待政令以旌
節輔令則達之(民雖以徵令行其將之者無節則不得通)
六遂圖(遂人掌邦之野以土地之圖經田野造縣圖形體之法五家為鄰五鄰為里四里為)
(鄼五鄼為鄙五鄙為縣五縣為遂皆有地域溝樹之則遂稱縣鄙稍稱家邑縣都稱都鄙邦國都鄙)
(稍甸郊里之地域故縣帥云掌)
五家為鄰(居左右鄰次贊相也)
鄰長(五家則一人註不命之士)掌相紀相受凡邑中之政相贊徙
于他邑則從而授之(按鄰長同比長餘放此)
五鄰為里(謂二十五家行其秋敘使有條理也)
里宰(每里下士一人)掌比其邑之衆寡與其六畜兵器治其
政令以歲時合耦于耡以治稼穡趨其耕耨行其秩
敘以待有司之政令而徵斂其財賦(考工記曰耜廣五寸二耜為耦)
(此言兩人相助偶而耕也玄謂耡者里宰治處也若今街彈之室于此合耦使相佐助因放而為名李秋)
(之月令命農師計耦耕事修耒耜具田器是其歲時第與合人耦則牛耦亦可知也秩叙受耦相佐助之次)
四里為鄼(鄼作管反聚也百家則成聚矣)
鄼長(每鄼中士一人)掌其鄼之政令以時校登其夫家比其
衆寡以治其喪祀祭祀之事若作其民而用之則以
旗鼓兵革帥而至若歲將簡器與有司數之(簡器簡稼器也)
(兵器亦存焉有司遂大夫)凡歲時之戒令皆聽之趨其耕耨稽其
女功(聽之受而行之也女功丝枲之事)
五鄼為鄙(如鄙我周邦之鄙五百家則成邑積而不散矣)
鄙師(每鄙上士一人)各掌其鄙之政令祭祀凡作民則掌其
戒令以時數其衆庶而察其媺惡而誅賞歲終則會
其鄙之政而致其事
五鄙為縣(懸也二千五百家既聚則懸于上隨其移不定也)
縣正(每縣下大夫一人)各掌其縣之政令徵比以頒田里以
分職事(徵召也比案比)掌其治訟趨其稼事而賞罰之若將
用野民師田行役移執事則帥而至治其政令既役
則稽功會事而誅賞
五縣為遂(直逹也萬二千五百家可以四達無阻矣)
遂大夫(每遂中大夫一人)各掌其遂之政令以歲時稽其夫
家之衆寡六畜田野辨其可任者與其可施舍者以
教稼穡以稽功事掌其政令戒禁聽其治訟令為邑
者歲終則會政致事正歲簡稼器修稼政(簡猶□也稼器耒耜)
(鎡基之属稼政孟春之月令所云皆修封疆審端徑術善相丘陵阪險原隰土地所宜五穀所殖以教道)
(民必躬親之)三歲大比則帥其吏而興甿明其有功者屬
其地治者(興甿舉民賢者能者如六鄉之為也興猶舉也屬猶聚也又因舉吏治有功者而聚)
(勑其餘以職事)凡為邑者以四達戒其功事而誅賞廢興之
(按為邑即遂人造縣鄙形體之法也以四達凡道路皆通也猶言川上有路以達于畿舊註非)
按鄉師正歲稽其鄉器比共吉凶二服閭共祭器族
共喪器黨共射器州共賓器鄉共吉凶禮樂之器遂
師不言者鄉近而遂遠也故大司徒大喪帥六鄉之
衆庶屬其六引而治其政令遂人大喪帥六遂之役
而致之掌其政令及葬率而屬六綍及窆陳役類是
也遂人之次有遂師猶小司徒之下有鄉師也
軍旅制
五(伍皆有長)五(二十五人兩司馬皆)四(百人卒長)五(五百人旅帥)五(二千五百人師)五(萬二千五百人)大國三軍(三萬七千五百人)
人伍(中士)兩(皆上)卒(乃下大夫)旅(帥皆中大夫)師(將軍皆命卿)次國二軍(二萬五千人)
為為為為為為小國一軍(一萬二千五百人)
伍兩卒旅師軍
小司徒乃會萬民之卒伍而用之五人為伍五伍為
兩四兩為卒五卒為旅五旅為師五師為軍以起軍
旅以作田役以比追胥以令貢賦乃均土地以稽其
人民而周知其數上地家七人可任也者家三人中
地家六人可任也者二家五人下地家五人可任也
者家二人凡起徒役毋過家一人以其餘為羨唯田
與追胥竭作大司馬凡令賦以地與民制之上地食
者參之二其民可用者家三人中地食者半其民可
用者二家五人下地食者參之一其民可用者家二
人按萬二千五百人為鄉為遂家起一人為軍則天
子可制十二軍而止為六軍魯三郊三遂可制六軍
而止為三軍次國小國以是差之則先王不盡民力
兵不盡行矣周書天道尚右日月西移地道尚左水
道東流人道尚中耳目役事心吉事左還順地以利
本武禮右還順天以利兵將居中軍順人以利陣
遂人辨其野之土上地中地下地以頒田里上地夫一
㕓田百畝萊五十畝餘夫亦如之中地夫一㕓田百畝
萊百畝餘夫亦如之下地夫一㕓田百畝萊二百畝餘
夫亦如之(萊謂休不耕者七口受上地六口受中地五口受下地餘夫受田後又有所生成丁者亦)
(如之孟子言餘夫二十五畝與此不同彼自一人有餘力言所謂疆予任甿註云疆予謂民有餘力復與之田)
(若餘夫然是也先儒以為同此餘夫皆非也)凡治野夫間有遂遂上有徑十
夫有溝溝上有畛百夫有洫洫上有涂千夫有澮澮上
有道萬夫有川川上有路以達于畿(此言鄉遂井田之法溝洫澮川與匠)
(人所云不同者此以人而言猶族師四閭為族八閭為聮意鄭氏曰十夫二鄰之田百夫一鄼之田千夫二鄙)
(之田萬夫四縣之田遂溝洫澮皆所以通水于川也遂廣深各二尺溝倍之洫倍溝澮廣二尋深二仞徑畛塗)
(道路皆所以道車徒于國都也徑客牛馬畛容大車塗容乘車一軌道容二軌路容三軌都之野塗與環塗同)
(可也萬夫者方三十三里少半里九而方一同以南畝圖之則遂從溝横洫從澮横九澮而川周其外焉去山)
(陵及林麓與川澤溝瀆城郭宫室塗巷三分之制其餘如此以至于畿則中雖有都鄙遂人盡舉其地)大
司徒凡造都鄙制其地域而封溝之以其室數制之不
易之地家百畝一易之地家二百畝再易之地家三百
畝乃分地職奠地守制地貢而頒職事焉以為地法而
待令(鄭氏曰不易之地歲種之地美故家百畝一易之地休一歲乃復種地薄故家二百畝再易之地休)
(二歲乃復種故家三百畝分地職分其九職所宜也定地守謂衡麓虞候之屬制地貢謂九職所稅也頒執事)
(者分命使各為其所職之事)按大司馬上地食者參之二中地食者
半下地食者參之一則不易之地家百畝即田百畝萊
五十畝也一易之地家二百畝即田百畝萊百畝也再
易之地家三百畝即田百畝萊二百畝也一自始開墾
言一自既成田言其實一也遂人之田皆大司徒不易
之地也因舉成田言故不云萊耳一易再易之地以生
熟之四准萊田言耳周之制何嘗鄉遂用貢法都鄙用
助法哉蓋野皆用助法但山林不可為井田及國中園
圃始用貢耳孟子云請野九一而助國中什一使自賦
國語所謂藉田以力而砥其遠邇(藉田耕而蹈藉也砥正也平遠邇如不易)
(之地家百畝一易之地家二百畝再易之地家三百畝類)賦里以入而量其有無(里㕓)
(也謂商賈所居之區域也以入計其利入多少而量其財業有無以為差也)任力以夫而議
其老幼(力謂徭役以夫以夫家為數也議其老幼老幼則有復除也)
夫三為屋横百步直三百步為一里
屋三為井横直皆三百步方一里九
夫之地中百畆為公田外八百畆為私
田授八家公田中二十畝為廬舍井竈
葱韮盡取焉八家各耕公田十畝匠
人所謂井間廣四尺深四尺謂之溝是
也然此就不易之地大槩言也若一易
再易之地則又大槩二井而當一焉
小司徒乃經土地而井牧其田野九夫為井四井為邑
四邑為丘四丘為甸四甸為縣四縣為都以任地事而
令貢賦凡稅斂之事鄭司農云井牧者春秋傳所謂井
衍沃牧隰皋者也玄謂隰皋之地九夫為牧二牧而當
一井今造都鄙授民田有不易有一易有再易通率二
而當一是之謂井牧昔夏少康在虞思有田一成有衆
一旅一旅之衆而田一成則井牧之法先古然矣九夫
為井者方一里九夫所治之田也此制小司徒經之匠
人為之溝洫相包乃成耳邑丘之屬相連比以出田稅
溝洫為除水害四井為邑方二里四邑為丘方四里四
丘為甸甸之言乘也讀如衷甸之甸甸方八里旁加一
里則方十里為一成積百井九百夫其中六十四井五
百七十六夫出田稅三十六井三百二十四夫治洫四
甸為縣方二十里四縣為都方四十里四都方八十里
旁加十里乃得方百里為一同也積萬井九萬夫其四
千九十六井三萬六千八百六十四夫出田稅二千三
百四井二萬九百三十六夫治洫三千六百井三萬二
千四百夫治澮井田之法備于一同今止于都者采地
食者皆四之一其制三等百里之國凡四都一都之田
稅入于王五十里之國凡四縣一縣之田稅入于王二
十五里之國凡四甸二甸之田稅入于王地事謂農牧
衡虞也貢謂九穀山澤之材也賦謂出車徒給繇役也
司馬法曰六尺為步步百為畝畝百為夫夫三為屋屋
三為井井十為通通為匹馬三十家士一人徒二人通
十為成成百井三百家革車一乘士十人徒二十人十
成為終終十井三千家革車十乘士百人徒二百人十
終為同同方百里萬井三萬家革車百乘士千人徒二
千人何休曰聖人制井之法而口分之一夫一婦受
田百畝以養父母妻子五口為一家公田十畝即所謂
十一而稅也廬舍二畝半凡為田一頃十二畝半八家
而九頃并為一井故曰井田廬舍在内貴人也公田次
之重公也私田在外賤私也井田之義一曰無泄地氣
二曰無費一家三曰同風俗四曰合巧拙五曰通財貨
因井田以為市故俗語曰市井種穀不得種一穀以備
災害田中不得有樹以妨五穀還廬舍種桑荻雜菓畜
五母雞兩母豕瓜菓種疆畔女工蚕織老者得衣帛焉
得食肉焉死者得葬焉多于五口名曰餘夫餘夫以率
受田二十五畝(此恐非註見前)十井共出兵車一乘司空謹别
田之高下善惡分為三品上田一歲一墾中田二歲一
墾下田三歲一墾肥饒不得獨樂墝埆不得獨苦故三
年一換土易居財均力平兵車素定是謂均民力彊國
家在田曰廬在邑曰里一里八十戶八家共一巷中里
為校室選其耆老有高德者名曰父老其有辯護伉健
者為里正皆受倍田得乘馬父老比三老孝弟官屬里
正比庶人在官吏民春夏出田秋冬入保城郭田作之
時春父老及里正旦開門坐塾上晏出後時者不得出
暮不持樵者不得入五穀畢入民皆居宅里正趨緝績
男女同巷相從夜績至于夜中故工一月得四十五日
作從十月盡正月止男女有所怨恨相從而歌饑者歌
其食勞者歌其事男年六十女年五十無子者官衣食
之使之民間求詩鄉移于邑邑移于國國以聞于天子
故王者不出牖戶盡知天下所苦不下堂而知四方十
月事訖父老教于校室八歲者學小學十五者學大學
其有秀者移于鄉學鄉學之秀者移于庠庠之秀者移
于國學學于小學諸侯歲貢小學之秀者于天子學大
學其有秀者命曰進士行同而能偶别之以射然後爵
之士以才能進取君以考功授官三年耕餘一年之畜
九年耕餘三年之積三十年耕有十年之儲雖遇唐堯
之水殷湯之旱民無近憂四海之内莫不樂其業故曰
頌聲作矣
大司徒凡建邦國以土圭上其地而制其域諸公之地
封疆方五百里其食者半諸侯之地封疆方四百里其
食者參之一諸伯之地封疆方三百里其食者參之一
諸子之地封疆方二百里其食者四之一諸男之地封
疆方百里其食者四之一按是半三之一四之一謂貢
享天子也公除王食半外餘方百里者十二又半侯除
王食三之一外餘方百里者十又百里者三之二皆方
三百十六里有竒出車十乘公餘百里又半侯餘百里
三之二蓋方千里出車萬乘孟子云以萬乘之國伐萬
乘之國下云以千里畏人是也十分之方三百十六里
有奇也先儒以方百里出車千乘非也公侯所食皆方
百里餘以為士大夫卿采邑又各有附庸論語顓臾以
為東蒙主且在邦域之中是也伯除王食三之一外餘
方百里者六出車六百乘方二百四十五里有奇自食
方七十里餘以為士大夫卿采邑伯以下無附庸也子
除王食四之一外餘方百里者三為車五百乘方一百
七十五里有奇自食五十里男除王食四之一外餘方
五十里者三為車七十五乘方八十六里有奇自食方
五十里餘為士大夫卿采邑蓋諸侯尊者貢重卑者貢
輕畿内則卑亦貢重春秋傳曰天子班貢輕重以列列
尊貢重者周之制也卑而貢重甸服也鄭伯男也而使
從公侯之貢惟弗給也故公之貢重于侯伯侯伯之貢
重于子男其自食公侯皆方百里猶天子甸服奉祭自
供意故孟子曰不百里不足以守宗廟之典籍又曰魯
方百里者五有王者作則在所損乎在所益乎者罪其
滅附庸自養也蓋天子象日千里諸侯月半之其實方
五百里乃四分之一耳故天子六鄉六遂諸侯三鄉三
遂天子六軍大國三軍也孟子王制言天子方千里舉
疆言公侯以下不舉疆者王者無外其食無限而諸侯
有限猶膳夫歲終則會惟王及后世子之膳不會意王
制以一州定封百里之國三十七十里之國六十五十
里之國百有二十則非也惟王朝卿大夫視侯侯受地
者止于百里七十里五十里云凡此皆言大略山陵林
麓川澤溝瀆城郭宫室塗巷三分去一餘以此推之先
儒謂以封疆言則五等以食祿言則三等是也
匠人王宫門阿之制五雉宫隅之制七雉城隅之制九
雉經塗九軌(經塗國中九經九緯之道也軌謂轍廣乘車六尺六寸旁加七寸凡八尺九軌積七)
(十二尺則此凃十一步也)環涂七軌(謂環城之道九步半有奇)野涂五軌(遂以外為野五)
(軌六步半有奇)門阿之制以為都城之制(都四百里外距五百里王子弟所封其城)
(隅高五丈宫隅門阿皆二丈)宫隅之制以為諸侯之城制(諸侯畿以外也其城)
(隅制高七丈宫隅門阿皆五丈禮器曰天子諸侯臺門)環涂以為諸侯經涂(諸侯經涂)
(七軌環涂五軌野涂三軌)野塗以為都經涂(都邑經涂五軌環涂野涂皆三軌)尚書
大傳古者百里之國三十里之遂二十里之郊九里之
城三里之宫七十里之國二十里之遂九里之郊三里
之城二里之宫五十里之國九里之遂三里之郊一里
之城以城為宫左傳都城過百雉國之害也(雉長三丈高一丈)
先王之制大都不過三國之一中五之一小九之一今
京不度非制也孔氏曰王城方九里長五百四十雉其
大都方三里長一百八十雉中都方一里又二百四十
步長一百八雉也小都方一里長六十雉也公城方七
里長四百二十雉其大都方二里又一百步長一百四
十雉也中都方一里又一百二十步長八十四雉也小
都方二百三十三步二尺長四十六雉又二丈也侯伯
城方五里長三百雉其大都方一里又二百步長百雉
也中都比王之小都小都方一里六十六步四尺長三
十三雉又一丈也子男城比王之大都其大都比侯伯
之中都其中都方一百八十步長三十六雉也小都方
百步長二十雉按公九章同王之冕則公城九里侯伯
七里子男五里孟子言三里之城七里之郭自附庸極
小言也左傳雉自廣言匠人五雉九雉自高言
考工記曰夏后氏世室堂修二七廣四修一(按世祭有天下者配)
(五帝于此故曰世室即明堂也夏屋雨翼檀弓云覆若夏屋者是也先儒周魯公稱世室遂以為廟制非也廟)
(豈有五室于一堂哉辨見玉藻鄭氏曰世室者宗廟也魯廟有世室牲有白牡此用先王之禮修南北之深也)
(夏度以步令堂修十四步其廣益以四分修之一則堂廣十七步半)五室三四步四三尺
(鄭氏曰堂上為五室象五行三四步室方也四三尺以益廣也木室于東北火室于東南金室于西南水室于)
(西北其方皆三步其廣益之以三尺土室于中央方四步其廣益之以四尺此五室居堂南北六丈東西七丈)
(按三四步四三尺乃互文其横廣皆三步四尺其直修皆四步三尺鄭氏以修不益而但益廣則横連不通而)
(直又大空文亦不順)九瑎(鄭氏曰南面三三面各二)四旁兩夾窗(鄭氏曰窗助戸為明每室)
(四戶八忩)白盛(鄭氏曰蜃灰也成之言成也以蜃灰堊墻所以飾成宫室)門堂三之二(鄭氏)
(曰門堂門側之堂取數于正堂令堂如上制則門堂南北九步二尺東西十一步四尺爾雅門側之堂謂之塾)
室三之一(鄭氏曰兩室與門各居一分)殷人重室堂修七尋堂崇三
尺四阿重屋周人明堂度九尺之筵東西九筵南北七
筵堂崇一筵五室凡室二筵(鄭氏曰重屋者王宫中堂若大寢也其修七尋五丈)
(六尺放夏周則其廣五尋七丈二尺也五室各二尋崇高也四阿若今四注屋重屋複簷也明堂者明政教之)
(堂周度以筵亦王者相改周堂高九尺殷三尺則夏一尺矣相參之數禹卑宫室謂此一尺之堂歟此三者或)
(舉宗廟或舉王寢或舉明堂互言之以明其同制)按下云廟門容大扃七箇闈
門容小扃參箇註大扃牛鼎之扃長三尺每扃為七箇
一箇二丈一尺廟中之門曰闈小扃膷鼎之扃長二尺
參箇六尺(按膷鼎無扃小鼎指羊豕鼎註見後)或曰此即世室門也路門
不容乘車之五箇註路門者大寢之門乘車廣六尺六
寸五箇三丈三尺言不容者是兩門乃容之兩門乃容
之則此門半之丈六尺五寸或曰此即重屋門也應門
二徹參箇註正門謂之應門謂朝門也二徹之内八尺
三箇二丈四尺或曰此即明堂門也鄭氏之註本此然
應門二丈四尺與夏世室門二丈三尺三寸有奇正合
則世室即明堂可知殷承夏後其制皆同但改為重屋
高其堂四注簷耳周承殷後則亦重屋矣窗戸皆同但
深廣堂室大小異耳淮南子云明堂之制重屋是也廟
與寢則放其制擴而大之為五廟五寢異處吳氏曰按
書傳云周人路寢南北七雉東西九雉室居二雉以雉
長三丈言之則南北之修為二十一丈東西之廣為二
十七丈此路寢之制古人寢不踰廟則明堂之制固宜
大于路寢今日明堂之室止于丈八尺而反狹于路寢
遠矣豈有是禮哉(註見寢此說誤)蓋明堂乃祀始有天下者配
上帝之所四時迎氣于四郊祭帝還于明堂亦如之而
配以文王武王詩我將我享惟羊惟牛乃祀文王于明
堂之詩時武王未没故不云武王牧野語稱武王祀乎
明堂而民知孝是也則始祖配天一年止一祭有天下
祖配上帝一年四祭矣月朔則以特牛告朔于明堂而
聽朔于南門外餘日之朝皆路寢門外其六年諸侯總
朝亦于明堂每年朝則于廟將合諸侯則司儀于國外
為壇三成宫旁一門不為五室以方明方四尺設東西
南北上下六色于上設六玉以代之詔王儀南嚮見諸
侯其方嶽之明堂亦同此制故先儒誤合為一詳見玉
藻諸侯則告朔聽朔於廟春秋不告朔猶朝于廟是也
傳曰諸侯受十二月朔政于天子藏于太祖廟每月朔
朝廟使大夫南面奉天子之命君北面而受之此時使
有司先告朔慎之至也受于廟者孝子歸美先君不敢
自專也言朝者緣生以事死親在則朝暮夕已死不敢
褻鬼神故也必于朔者感月始生而朝也按此言禮是
而釋義非
天子諸侯大夫士廟制註見王制其毁廟主皆藏祖廟
先儒云祧非也說見後主祏爾雅室有東西廂曰廟無
東西廂有室曰寢則廟之異于寢者前東西廂耳又
名夾室在堂階上公食大夫禮賓升公揖退于廂禮釁
廟先門而後夾室是也然則制與榭不同考古敦銘惟
二年正月初吉王在周昭公丁亥王格于宣射吕氏曰
宣射者宣王之廟也榭者堂之制也其文作古射字執
弓矢以射之象因名其室曰射(省射後從木)其堂無室以便
射事故凡無室者皆謂之榭宣王之廟制如榭故謂之
宣榭春秋記成周宣榭火以宗廟之重而書之如威僖
公之比二傳云藏禮樂之器非也後有戬敦云王格于
大室牧敦銘云格大室亦廟也古者爵有德而祿有功
必賜于太廟示不敢專也按定王在王城十四年成周
宣榭火時尚未遷都宗廟在王城先儒謂宣王會諸侯
東都講武之所遂以為廟故其制如榭後因有功不毁
云廟制猶庠榭制猶序
遷廟禮
大戴禮成廟將遷之新廟君前徙三日齋祝宗人及從
者皆徙徙之日君玄服從者皆玄服從至于廟羣臣如
朝位君入立于阼階下西向有司如朝位宗人擯舉手
曰有司某請升君升祝奉幣從在左北面再拜興祝聲
三曰孝嗣侯某敢以嘉幣告于皇考某侯成廟將徙敢
告君及祝再拜興祝曰請導君降立于階下奉衣服者
皆奉以從祝(不言奉主而言衣服不忍言也)奉衣服者降堂君及在位
者皆辟也奉衣服者至碑君從有司皆以次從出廟門
奉衣服者升車乃步君升車從者皆就車也凡出入門
及大夫溝渠祝下擯至于新廟筵于戸牖間(舊註始旬外來故先)
(于堂)樽于西序下(舊註四時之祭在室筵奥中在堂筵序下是以設樽爼于東方今惟布南面之)
(序故置樽于西以因其便矣)脯醢陳于房中設洗當東榮南北以堂
深有司皆先入如朝位祝導奉衣服者乃入君從奉衣
服者入門左在位者皆辟也奉衣服者升堂皆反位君
從升奠衣服于席上祝奠幣于几東君北向祝在左贊
者盥升適房薦脯醢君盥酌奠于薦西反位君及祝再
拜興祝聲三曰孝嗣侯某敢用嘉幣告于皇考某侯今
月吉日可以徙于新廟敢告再拜君就東廂西面祝就
西廂東面在位者皆反走辟如食間擯者舉手曰請反
位君反位祝從在左卿大夫及衆有司諸在位者皆反
位祝聲三曰孝嗣侯某潔為而明薦之享君及祝再拜
君反位祝徹反位擯者曰遷廟事畢請就燕君出廟門
卿大夫有司執事皆出廟門告事畢乃曰擇日而祭焉
書逆子釗于南門之外延入翼室恤宅宗下云狄設黼
扆綴衣牖間南向敷重篾席黼純華玉仍几(註此平時見羣臣覲)
(諸侯之坐也)西序東嚮敷重底席綴純文具仍几(註此旦夕聽事之坐)
(也按此乃衆賓位惟喪禮主人反哭于廟在西階上拜賓註恐非)東序西嚮敷重豐席
畫純雕玉仍几(註此養國老饗羣臣之坐也)西夾南嚮敷重筍席玄
紛純漆仍几(註此親属私燕之坐也按西夾南嚮即周禮筵國賓于牖前註見後夾字恐誤或曰)
(寢無東西廂故以東西室名夾言夾旁中央也)越玉五重陳寶赤刀大訓弘璧
琬琰在西序大玉夷玉天球河圖在東序胤之舞衣大
貝鼖鼔在西房兊之戈和之弓垂之竹矢在東房大輅
在賓階面(即木輅)綴輅在阼階面(即革路級雜色)先輅在左塾之
前(即玉輅先猶首也)次輅在右塾之前(即金輅象輅)二人雀弁執惠
立于畢門之内四人綦弁執戈上刃夾兩階戺一人冕
執劉立于東堂一人冕執鉞立于西堂一人冕執戣立
于東垂一人冕執瞿立于西垂一人冕執銳立于側階
檀弓云夏后氏殯于東階之前猶在阼也殷人殯于兩
楹之間則與賓主夾之也周人殯于西階之上則猶賓
之也然與廟同聘禮云公受玉于中室與東楹之間又
云大夫奉束帛賓受幣堂中西北面既而賓儐大夫束
錦大夫受幣于楹間南面則兩楹在中矣周禮云王位
設黼依依前南鄉又云筵國賓于牖前則王位在東室
牖國賓在西室牖爾雅牖戶之間謂之扆其内謂之宁
故記云成王幼不能涖阼周公相踐阼而治則王位在
東室外明矣然西室外亦名扆佐食無事則出戸負依
南面若無東室則兩楹不得在其中矣又按殯兩楹賓
主夾之與樽房戶間賓主共之語意正同少牢尊于房
戸間主婦洗爵于房中出實爵尊南拜獻尸時尸席在
戶西面則房戶在房中央明矣爾雅兩階間謂之鄉庭
之左右謂之位門屏之間謂之宁
天子至庶人寢室配偶
天子有后有夫人有世婦有嬪有妻有妾公侯有夫人
有世婦有妻有妾天子六寢后六宫一宫在前治内政
以陰故北向其外則市故曰縣禁令于王之北宫而糾
其守是也其内五宫后以時居之其餘與三夫人二十
七世婦分居之又有九室九嬪居之内宰以陰禮教六
宫以陰禮教九嬪以婦職之法教九御使各屬以作二
事則八十一御妻分屬九嬪矣故曰九嬪掌婦學之法
以教九御婦德婦言婦容婦功各帥其屬而以時御叙
于王所祭法天子諸侯必有公桑蚕室卜三宫夫人世
婦之吉者使入蚕于蚕室是也鄭氏謂六宫者每宫九
嬪一人世婦三人女御九人其餘九嬪三人世婦九人
女御二十七人從后惟其所燕息焉從后者五日而沐
浴其次又止十五日而徧云皆意說也諸侯四寢夫人
四宫一宫在前治内政不居春秋傳殺國佐于内宫之
廟是也其内三宫夫人居中宫左右媵居東宫西宫亦
當有六室為姪娣居也卿大夫二寢所謂將適公所宿
齋戒居外寢世婦亦二寢曰適寢曰下室所謂大夫世
婦卒于適寢内子未命則死于下室遷尸于寢是也亦
當有四室為姪娣居士一寢其妻亦一寢皆曰適室若
死而朔月及薦新于西室又以東室生居者為下室是
也亦當有二室為妾居禮云庶人無側室則士有側矣
庶人夫婦共一寢詩婦人謂角枕錦衾予美亡此誰與
獨旦是也外亦有羣室為妾居所謂及月辰夫出羣室
是也蓋天子數皆十二除后之外三夫人九嬪亦十二
通世婦御妻則一百二十諸侯一夫人二國往媵各有
姪娣一娶九女春秋𫝊齊侯三夫人内嬖六人是也通
世婦妻妾言亦應九十人大夫娶一正室一側室各有
娣姪故禮大夫不名姪娣通妻妾言亦應六十人士則
一妻二妾故曰士不名長妾庶人則一妻一妾𫝊謂天
子諸侯一娶九女大夫功成受封得備八妾者重國家
廣胤嗣也卿大夫一妻二妾者尊賢重繼嗣也不備媵
娣何北面之勢不足盡人骨肉之親士一妻一妾何下
卿大夫也皆意說也王后進御之義自下而上象月初
生漸進至盛鄭氏曰凡羣妃御見之法月與后妃其象
也卑者宜先尊者宜後女御八十一人當九夕世婦二
十七人當三夕九嬪九人當一夕三夫人當一夕后當
一夕率五日而遍云自望後反之孔子云日者天之明
月者地之理陰契制故月上屬為天使婦從夫放日紀
䟽孔子云乃孝經援神契文日者天之明本合在天月
者地之理本合在地今以陽尊而陰卑月乃為天契制
所使故云陰契制上屬為天使是以月上屬于天隨日
而行云又曰五日一御諸侯也諸侯娶九女姪娣兩兩
而御則三日也次兩媵則四日也夫日專夜則五日也
先儒謂孤卿大夫以下有妾者二妾共一夕其一妾者
但不如妻得專夕而已書大傳古者后夫人將侍君前
息燭後舉燭至于房中釋朝服襲燕服然後入御于君
雞鳴太師奏雞鳴于陛下然後夫人鳴佩玉于房中告
去也然後廣門擊柝告辟也(啓門也)然後少師奏質明于
陛下然後夫人入廷立君出廟
國語内官不過九御外官不過九品考工記曰内有九
室九嬪居之外有九室九卿朝焉則九室在應門外君
日視治朝在路寢門外退適路寢聽政卿退適九室聽
政也燕朝外朝非常諸侯亦三朝但無明堂為差耳應
門廟門皆有屏天子外屏諸侯内屏大夫以簾士以帷
鄭氏曰屏今罘罳也刻之以雲氣蟲獸如今闕上為之
矣按罘罳上皆以罔即網戶也以木為方目如羅網狀
故可以為屏又可為門扉甘露之變出殿北門裂斷罘
罳而去漢志曰東闕罘罳災是也釋名罘復也罳思也
言臣將請事于此復思也非天文志屏四星在端門之
外近右執法所以壅蔽帝庭屏取法于此魯語曰公父
文伯之母如季氏康子在其朝與之言弗應從之及寢
門弗應而入康子辭于朝而入見(辭其家臣入見敬姜)曰肥也不
得閒命無乃罪乎曰子弗聞乎天子諸侯合民事于外
朝合神事于内朝(神事祭祀也)自卿以下合官職于外朝(外朝)
(君之公朝)合家事于内朝(内朝家之私朝)寢門之内婦人治其業焉
上下同之夫外朝子將業君之官職焉内朝子將佐季氏
之政焉皆非吾所敢言也春秋傳鄭伯有耆酒為窟室而
夜飲酒擊鐘焉朝至未已朝者曰公焉在其人曰吾公在
壑谷則卿大夫之二寢其外寢聽政不居在寢門外矣左
傳晉靈公使鉏麑賊趙盾晨往寢門闢矣盛服將朝尚早
坐而假寐公羊以為勇士入其大門則無人門焉者入其
閨門則無人閨焉者上其堂則無人焉俯而窺其戸方食
魚飱則是以寢門為閨門與敬姜婦人治其業之言合
易傳大初篇曰天子旦入東學晝入南學暮入西學在
中央曰大學天子之所自學也賈誼曰學者所學之宫
也學禮曰帝入東學上親而貴仁則親疎有序而恩相
及矣帝入南學上齒而貴信則長幼有差而民不誣矣
帝入西學上賢而貴德則賢(一作聖)智在位而功不遺矣
帝入北學上貴而尊爵則貴賤有等而下不踰矣帝入
大學承師問道退習而考于太傅太傅罸其不則而匡
(一作達)其不及則德智長而理(一作治)道得矣此五學者既
成于上則百姓黎民化輯于下矣蓋有虞氏上庠下庠
夏后氏東序西序商人右學左學周兼三代家有塾黨
有庠術有序國有學庶人家無熟則中里共一校室有
塾之意春秋傳鄭人游于鄉校以論執政是也而國學
則又兼之左近北為東序即東學也左近南以其無房
室亦名東序祀先老于此即南學也右近北為上庠即
北學也右近南為瞽宗即西學也所謂凡有道德者使
教焉死則以為樂祖祀于瞽宗是也中為大學為視學
乞言之所文王世子反登歌清廟既歌而語以成之也
總名曰成均以成天子至庶人也亦曰大學又曰辟雍
詩於樂辟雍鎬京辟雍莊子文王有辟雍之樂武王周
公作武蓋本文王禮法之樂周有天下遂以為樂名以
樂可以告人也禮法而雍和則德成矣所謂成于樂也
猶䕫典樂教胄子意非水旋丘如璧也豈因靈臺靈沼
附會為之說歟諸侯學制亦同五室但以其貢士于天
子而在國外不同在魯則謂之泮宫以泗水縣泮水出
焉作宫于上曰泮宫猶楚渚宫意詩思樂泮水集于泮
林亦非半于天子也王制作頖宫鄭氏曰頖之為言班
也所以班政教也又因泮而附會頖云
天子諸侯公卿大夫庶人入學不同
書大傳曰大夫七十而致事老其鄉里大夫為父師士
為少師(亦為里庶尹也)耰鋤已藏祈樂已入(祈樂當為新穀)歲事已畢
餘子皆入學年十五始入小學見小節踐小義焉年十
八始入大學見大節踐大義焉距冬月至四十五日始
出學傳農事上老平明坐于右塾庶老坐于左塾餘子
畢出然皆歸歸夕亦如之餘子皆入父之齒隨行兄之
齒鴈行朋友不相踰輕任并重任分頒白不提擕出入
皆如之又曰古之帝王必立大學小學使公卿之太子
大夫元士之適子十有三年始入小學見小節踐小義
焉二十入大學見大節焉踐大義焉故入小學見父
子之道長幼之序入大學知君臣之義上下之位故小
師取小學之賢者登之大學大師取大學之賢者登之
天子以為左右故為君則君為臣則臣為父則父為子
則子周禮師氏掌以媺詔王以三德教國子一曰至德
以為道本二曰敏德以為行本三曰孝德以知逆惡教
三行一曰孝行以親父母二曰友行以尊賢良三曰順
行以事師長掌國中得(故書為德)失之事以教國子弟凡國之
貴游子弟學焉保氏掌諫王惡而養國子以道乃教之
六藝一曰五禮二曰六樂三曰五射四曰五馭五曰六
書六曰九數乃教之六儀一曰祭祀之容二曰賓客之
容三曰朝廷之容四曰喪紀之容五曰軍旅之容六曰
車馬之容按庶民八歲學小學十五學大學皆在校室
其有秀者移于鄉學鄉學之秀者移于庠則鄉學在外
為序在中為庠有二也故曰黨有庠術有序術都邑達
野道也淮南子曰室堂庭門巷術野是也大傳十八入
大學指此故下云上老坐右塾庶老坐左塾漢志學于
庠序總言也以鄉學視校室則鄉又為大矣庠之秀者
移于國學學于小學即諸侯之學也以對天子故云小
二十入此學九年諸侯歲貢小學之秀者于天子學于
大學則三十年矣又學九年大樂正論造士之秀者以
告于王而升諸司馬曰進士故四十始仕畿内庶民亦
十八入鄉庠三年大比命鄉論秀士升之司徒曰選士
教外舍九年記謂國之俊選皆造焉是也司徒論選士
之秀而升之學曰俊士亦三十入大學也但選士外而
俊士内後世外舍内舍上舍亦有據也公卿大夫元士
之適子則各家立塾内則言十年出就外傳居宿于外
指此大傳十三入小學謂入師保所掌虎門外小學同
天子學也二十入大學庶子教之所謂職諸侯卿大夫
之庶子之倅凡國之政事國子存游倅使之修德學道
春合諸學秋合諸射以考其藝而進退之但在外舍猶
選士耳所謂升于司徒不征于鄉也天子之子則大戴
禮謂古者八歲出就外舍學小藝焉履小節焉束髮而
就大學學大藝焉履大節焉又不待二十年矣以虎門
左師保所掌為小學别無餘學所謂升于學不征于司
徒也賈誼論成王在襁褓中召公為太保周公為太傅
太公為太師又置少保少傅少師及太子少長知好色
則入于學(即上文學禮帝入五學)及太子既冠成人免于保傅之
嚴則有司過之史有虧膳之宰正與此合則其言有本矣
釋菜釋幣飲至釋奠不同
昏禮若舅姑既沒則婦入三月乃奠菜席于廟奥東西
右几席于北方南面祝盥婦盥于門外婦執笲菜祝帥
婦以入祝告稱婦之姓曰某氏來婦敢奠嘉菜于皇舅
某子婦拜扱地坐奠菜于几東席上還又拜如初婦降
堂取笲菜入祝曰某氏來婦敢告于皇姑某氏奠菜于
席如初禮婦出祝闔牖戸老醴婦于房中南面凡弟子
釋菜于先聖先師禮凖此但無見姑一節文王世子所
謂然後釋菜不舞不授器乃退儐于東序一獻無介語
可也蓋儐弟子猶老之醴婦也象生者執贄見故無酒
饌而所見者醴之而已聘禮賓朝服釋幣于禰有司筵
几于堂中祝先入主人從入在右再拜祝告又冄拜釋
幣制玄纁束奠于几下出主人立于戸東祝立于牖西
又入取幣降卷幣實于笲埋于西階東又釋幣于行遂
受命上介釋幣亦如之及歸釋幣于門乃至于禰筵几
于室薦脯醢觴酒陳席于阼薦脯醢三獻一人舉嚼獻
從者行酬乃出上介至亦如之則釋幣無脯醢酒而告
至始有之若諸侯出則告于祖奠于禰命祝史告于社
稷宗廟山川凡告用牲幣反亦如之則奠謂釋奠也凡
釋奠大則用牲幣小則薦饌酌奠而已猶喪禮朝夕奠
止脯醢酒醴而已朔月奠則加特豚魚腊三鼎
三禮圖卷一
