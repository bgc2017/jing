欽定四庫全書
樂書卷二十九
宋陳𤾉撰
禮記訓義
樂記
樂也者動於内者也禮也者動於外者也故禮主其减
樂主其盈禮减而進以進為文樂盈而反以反為文禮
减而不進則銷樂盈而不反則放故禮有報而樂有反
禮得其報則樂樂得其反則安禮之報樂之反其義一也
禮樂之於天下無主不止無文不行故其情則中有主而
能止其文則外有正而能行是主减主盈者禮樂之情也以
進以反者禮樂之文也言减則盈為増言盈則减為虚言
進則反為退言反則進為出禮主虛以减則人情之所憚行
必以進為文所以推而進之也豈卑者舉之罄者與之之
意歟樂主増以盈則人情之所樂趨必以反為文所以抑
而退之也豈髙者下之饒者取之之意歟今夫禮以地制
未嘗不主减然而饗必至於百拜儀必至於三千則禮减
而進以進為文可知樂由天作未嘗不主盈然而合樂必
止三終奏韶必止九成則樂盈而反以反為文可知
以易言之上者陽之位下者隂之位陽上進隂下退
則於卦為復禮主其减樂主其盈者復之道也外者
陽之域内者隂之域陽内入隂外出則於卦為姤禮
以進為文樂以反為文者姤之道也在風之蟋蟀儉
必欲中禮樂必欲無荒在雅之楚茨禮儀欲其既備
鍾鼓欲其既戒亦此意歟禮减而不進則人病於難
為不足以致冨銷之道也樂盈而不反則人病於太
侈不足以致謹放之道也銷則鑠於外物不能以自
强入於魯人之跛倚者有之然則禮也者其可以無
進乎放則逐於外物不能以自反入於魏侯之忘倦
者有之然則樂也者其可以無反乎故禮得其報其
情樂而不惑樂得其反其情安而不危禮之報情樂
之反始其數雖異其義一也孔子言謙以制禮繼之
復以自知豫以作樂繼之嚮晦入宴息義恊於此史
遷謂君子以謙退為禮而不知其文主進以减損為
樂而不知其情主盈未為深於禮樂者也郊特牲言
春禘秋嘗春饗孤子秋食耆老其義一者以禘嘗饗
食有春秋隂陽之義也言天先乎地君先乎臣其義
一者以天地君臣有先後尊卑之義也此言禮之報
樂之反其義一者以禮樂有報反之義也其義同其
所以為義異
夫樂者樂也人情之所不能免也樂必𤼵於聲音形於
動静人之道也聲音動静性術之變盡於此矣
君子小人同樂而異得故曰樂者樂也君子樂得其
道小人樂得其欲人情同樂而合道故曰樂者樂也
人情之所不能免也必𤼵於聲音形於動静人之道
也蓋樂𤼵於聲音為歌於動静為舞歌舞皆人所為
道實在焉道之所在性實藏焉然則人道著於聲音
動静非性術之常也特其變者爾有言心術有言性
術者道無所不行而術則述其末焉喜怒哀樂所以
形者非心之本心之末而已聲音動静所以變者非
性之本性之末而已此心與性所以皆謂之術孟子
曰盡其心者知其性則心術者性術之用性術者心
術之體言性術之變盡於此矣尚何底藴之有乎
故人不耐無樂樂不耐無形形而不為道不耐無亂先
王耻其亂故制雅頌之聲以道之使其聲足樂而不流
使其文足論而不息使其曲直繁瘠亷肉節奏足以感
動人之善心而已矣不使放心邪氣得接焉是先王立
樂之方也
情動於中而形於言人之所以為詩也情樂於内而
形於外人之所以為樂也凡此天機之發而不能自
已非有以使之然也是人而不耐無樂樂不耐無形
形而不為之道逹則始乎治常卒乎亂矣先王得不
制為雅頌之聲以道之乎蓋王政廢興在雅不在風
盛德形容在頌不在雅制為雅頌之聲以道之則審
樂足以知政聞樂足以知德使其聲足樂而不流取
是以節之也使其文足論而不息取是以行之也然
聲樂之象非樂之道也故可樂樂而至於不流得非
以道制象者乎文樂之飾非樂之情也故可論論而
至於不息得非以情成文者乎聲足樂而不流故安
文足論而不息故乆中正之雅不過是爾此所以能
使曲直繁瘠亷肉節奏足以感動人之善心不使放
心邪氣得接焉確乎多哇之鄭不能入也蓋亷直之
音作而民肅敬繁簡之音作而民康樂肉好之音作
而民慈愛先王制為雅頌以道曲直繁瘠亷肉之聲
抑又節奏合而成文其有不足感動人之善心邪今
夫心中斯湏不和不樂而鄙詐之心入之矣况放心
得接乎姦聲感人逆氣應之而淫樂興焉况邪氣得
接乎先王反情以和其志廣樂以成其教凡淫溺之
樂不接於心術邪僻之氣不設於身體卒至於奮至
德之光動四氣之和以著萬物之理者立樂之效也
墨子非之奈何雖然先王制雅頌之聲以道之不過
𤼵之聲音形之動静特樂之一方非道之大全也語
其大全則道可載而與之俱休樂而無形則人不能
無樂樂而不能無形不足道也幽昬而無聲則其聲
足樂而不流其文足論而不息不足道也充滿天地
包裹六極則感動人之善心不足道也動於無方居
於窈冥則立樂之方不足道也上文論六音此及亷
直繁簡肉好而不及噍殺粗厲滌濫者不合雅頌之
聲故也
樂書卷二十九
