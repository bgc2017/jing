欽定四庫全書
樂書卷五十七
宋陳𤾉撰
儀禮訓義
鄉飲酒禮鄉射禮
鄉飲酒禮
乃合樂周南闗雎葛覃卷耳召南鵲巢采蘩采蘋工告于樂
正曰正歌備樂正告于賔乃降主人降席自南方側降
作相為司正司正禮辭許諾主人拜司正荅拜主人升
復席司正洗觶升自西階阼階上北面受命于主人主
人曰請安于賔司正告于賔賔禮辭許司正告于主人
主人阼階上再拜賔西階上荅拜司正立于楹間以相
拜皆揖復席
周南周公之所以化聖人之事王者之風也召南召
公之所以教賢人之事諸侯之風也盖王者之正始
於家終於天下二南之詩為之始而已王者之化至
於法度彰禮樂著然後可以言成二南之詩為之基
而已今夫闗雎則樂而不淫哀而不傷后妃之徳也
葛覃則志在女功躬儉節用后妃之本也卷耳内有
進賢之實外無干政之事后妃之志也乃合樂周南
則一於后妃之事而已至於鵲巢則均一如鳲鳩夫
人之徳也采蘩則致禮以奉祭祀夫人之職也采蘋
則循法以共祭祀大夫妻之職也乃合樂召南則不
一於夫人之事必兼大夫妻之事而已此諸侯之樂
所以殺於王者歟然工歌則琴瑟以詠而已笙不豫
焉笙入則衆笙而已間歌不與焉間歌則歌吹間作
未至於合樂也合樂則工歌笙入間歌並作而樂於
是乎備矣大用之天下小用之一國其於移風易俗
無自不可況用之鄉人乎風天下而正夫婦實始諸
此然則觀之者豈不知王道之易易也哉鄉飲酒禮
曰工入升歌三終主人獻之笙入三終主人獻之間
歌三終合樂三終工告樂備遂出一人揚觶乃立司
正焉知其能和樂而不流也由是觀之工歌鹿鳴四
牡皇皇者華所以寓君臣之教則升歌三終也笙入
堂下磬南北面立樂南陔白華華黍所以寓父子之
教則笙入三終也間歌魚麗笙由庚歌南有嘉魚笙
崇丘歌南山有䑓笙由儀所以寓上下之教則間歌
三終也合樂周南闗雎葛覃卷耳召南鵲巢采蘩采
蘋所以寓夫婦之教則合樂三終也三終雖主於詩
篇亦樂成於三以反為文故也盖道生一則竒而為
陽一生二則偶而為隂二生三則隂陽之中交通成
和而為冲氣是樂成於三者冲氣以為和中聲所止
而不流者也然樂不徒作必有禮以節之故升歌笙
入皆繼之主人獻之者以禮節樂於其始也間歌合
樂必繼之一人揚觶乃立司正焉者以禮合樂於其
終也
升坐乃羞無筭爵無筭樂賔出奏陔
禮主其减樂主其盈禮减而進以進為文樂盈而反
以反為文鄉飲酒之禮賔主有事升坐乃羞而繼之
以無筭爵者禮减而進以進為文故也樂至於無筭
繼之以賔出奏陔以示戒者樂盈而反以反為文故
也鐘師以鐘鼓奏九夏而祴夏居一焉則奏陔夏必
有鐘鼓矣詩曰既醉而出並受其福醉而不出是謂
伐徳爵至於無筭而樂隨之可謂既醉矣既醉而出
奏陔夏以送之則有受禮之實無伐德之愆然則先
王之於禮豈不為有節乎儀禮變祴為陔者陔於文
從阜從亥阜起於山而髙於山則阜山之窮者也十
二辰始於子而終於亥則亥辰之窮者也階陔之陔
則階之窮者也物窮而不戒危莫甚焉其字雖殊而
所以示戒一也
鄉樂惟欲
鄉飲酒之禮卒樂而賔出主人拜送于門外賔若有
尊者主人釋朝服更𤣥端息司正以為賔不殺而無
爼羞不必備也唯其所有而已召不必賔也惟其所
欲而己樂不必具也鄉樂惟欲而已盖鄉樂在周南
不過闗雎葛覃卷耳在召南不過鵲巢采蘩采蘋惟
所欲焉則作之不必以序興也以樂為主而已與夫
行禮以作樂而以司正糾之使和樂而不流者異矣
鄉射亦然
凡舉爵三作而不徒爵樂作大夫不入獻工與笙取爵
于上篚既獻奠于下篚其笙則獻諸西階上磬階間縮
霤北面鼓之
工升歌者也笙下管者也大夫特縣磬階間縮霤北
面鼓之特縣之磬也凡物縮則為從衡則為横記曰
古之冠也縮縫今之冠也衡縫是也鄉飲酒之禮凡
舉爵三作獻賔獻大夫獻工皆有薦也不徒爵而已
樂作大夫不入則所入者賔而已大夫後賔尊鄉人
之賢故也工人升自階西北面坐笙入堂下磬南北
面立主人獻工不言所在至於獻笙則於西階上以
工升歌在堂上故也
樂正命奏陔賔出至于階陔作
周官笙師掌舂牘應雅以教祴樂鐘師凡樂事以鐘
鼓奏九夏杜子春曰客醉而出奏陔夏陔夏之樂命
以作之在樂正教之奏之在笙師鐘師者以笙與鐘
同聲相應故也凡祭祀饗射共其鐘笙之樂其謂是
歟
鄉射禮
縣于洗東北西面
周禮鄉老及鄉大夫三年大比獻賢能之書於王退
而以鄉射之禮五物詢衆庶諸侯之鄉大夫既貢士
於其君亦用禮射而詢衆庶乎鄉飲酒磬階間縮霤
北面鼓之則鄉射之禮縣於洗東北西面士特縣之
磬而已必於洗東者避射位故也
樂書卷五十七
