欽定四庫全書
樂書卷一百十
宋陳𤾉撰
樂圖論
雅部
八音
編鐘歌鐘青鐘
赤鐘黄鐘白鐘
黒鐘和鐘釁鐘
銘鐘鐘聲上鐘磬中
鐘聲下修
先王作樂以十有二律爲之數度以十有二聲爲之齊
量紀之以三平之以六歸於十二天之道也然則以十
有二辰正鐘磬樂縣之位豈他故哉凡以齊量數度考
中聲順天道而已蓋編鐘十二同在一虡爲一堵鐘磬
各一堵爲肆春秋傳歌鐘二肆則四堵也小胥之職凡
縣鐘磬半爲堵全爲肆是鐘磬皆在所編矣磬師掌教
擊磬擊編鐘於鐘言編則磬可知明堂位曰叔之離磬
編則雜離則特謂之離磬則特縣之磬非編磬也言磬
如此則鐘可知也荀卿言縣一鐘大戴禮言編縣一言
特縣鐘磬如此則編鐘編磬亦可知豈非金石以動之
常相待以爲用乎由是觀之鐘磬編縣各不過十二古
之制也漢之服䖍以十二鐘當十二辰更加七律一縣
爲十九鐘隋之牛洪論後周鐘磬之縣長孫紹援國語
書傳七律七始之制合正倍爲十四梁武帝又加濁倍
三七爲二十一後魏公孫崇又叅縣之合正倍爲二十
四至唐分大小二調兼用十六二十四枚之法皆本二
變四清言之也蔽於二變者不過溺於國語書傳蔽於
四清者不過溺於樂緯皆非聖經之意也惟聖朝李照
范鎮廢四清用十二律之議何其智識之明而逺過於
諸子乎李照雖知去四清而不知去二變猶不去四清
也將何以成和樂邪真目論也(編鐘宫縣用之先儒謂設於甲丙庚壬之位十
二律各有正聲又取黄鐘至夾鐘四律爲清聲此牛洪據鄭康成及樂緯之説也)古者編鐘編
磬登歌用之以節歌句故堂上擊黄鐘特鐘而堂下編
鐘應之擊黄鐘特磬而堂下編磬應之上下唱和之道
也
青鐘赤鐘黄鐘白鐘黑鐘
昔黄帝作三聲以正五鐘一曰青鐘大音二曰赤鐘心
三曰黄鐘洫光四曰景鐘昧其明五曰黑鐘隱其帝五
聲既調然後作五行淮南子謂孟秋之日西館御女白
色白綵撞白鐘是也尚書大傳天子左五鐘右五鐘出
撞黄鐘左五鐘皆應然後少師奏登車告出也入撞蕤
賔左五鐘皆應然後少師奏登堂就席告入也由是觀
之黄鐘所以奏肆夏也蕤賔所以奏采薺也出撞陽鐘
而陰應之是動而節之以止易序卦物不可以終動之
意也入撞陰鐘而陽應之是止而濟之以動易序卦不
可以終止之意也樂師言行以肆夏先於趨以采薺豈
主出言之邪禮記趨以采薺先於行以肆夏豈主入言
之邪大戴禮言歩中采薺趨中肆夏誤矣後世奏永至
之樂爲行歩之節豈傚古采薺肆夏之制歟
和鐘
禮器曰内金示和也郊特牲曰以鐘次之以和居參之
也蓋鐘之爲樂過則聲淫中則聲和垂之和鐘非淫聲
之鐘也然鐘之大者十分其鼓間以其一爲之厚小者
十分其鉦間以其一爲之厚已厚則石已薄則播侈則
柞弇則鬱長甬則震大而短則聲疾而短聞小而長則
聲舒而逺聞所謂和鐘者一適厚薄侈弇小大長短之
齊以合六律六同之和而已左傳所謂鐘小不窕大不
摦和於物是也昔宋武帝太極殿前鐘聲嘶矣帝問張
永永對以鐘有銅滓乃鑿而去之聲遂清越何知音之
審耶
釁鐘
古者器成而釁以血蓋所以厭變恠禦妖釁釁鐘之釁
謂之釁猶治荒謂之荒治亂謂之亂也周官天府上春
釁寶器荆王伐吳將殺沮衛蹷融釁鼓則釁鐘鼓之法
其來尚矣周之所釁非特此也大司馬之於軍器小子
之於邦器卜人之於龜雞人之於雞太祝之於逆牲小
祝之於祈號圉師之於廐女巫之於浴皆在所釁焉齊
宣王之時將以牛釁鐘而以羊易之夫以牛釁鐘禮也
以羊易牛仁也不忍牛之觳觫而廢釁鐘是愛牛不愛
禮非仁術也仁心而已惻隱牛之就死而易以羊是愛
牛不廢禮非仁政也仁術而已聖朝祖宗軫不忍之仁
廢釁鐘之禮好生之德曷其至哉
銘鐘
昔晉克洛之後秦有圖敗晉功魏顆以身却退秦于輔
氏親止杜回其勲銘之景鐘嘗觀顓帝居位文德者錫
以鐘聲武德者錫以干戈又傳曰聖王承天功成者賞
功敗者罰故樂用鐘由是知古之人其樂用鐘非特賞
功於一時抑又銘功於不朽矣
鐘聲上
鐘鼓之聲怒而擊之則武憂而擊之則悲喜而擊之則
樂其意變其聲亦變意誠感之達於金石而况人乎今
夫鐘之與磬也近之則鐘音亮逺之則磬音彰物固有
近不若逺者逺不若近者不可不知也宋左師每食擊
鐘鄭伯夜飲酒擊鐘蓋古之人一飲食之際必擊鐘者
所以和志氣而去爭心也其備禍豈不豫哉
鐘聲中
周景王鐘成而伶人告和州鳩必以爲不知其和晉平
公鐘成而工人告調師曠必以爲不調者蓋上之作器
而民樂之則調和矣徒作器而民莫之樂也雖欲調和
其可得乎傳曰樂在人和不在聲然則州鳩師曠之言
其知作器之本歟
鐘聲下
晉獻公卒未葬吳公子札自衛如晉而將宿戚聞鐘聲
而異之者以君尚在殯臣未可以樂故也知悼子卒未
葬杜蕢自外來聞鐘聲而飲諸臣者以臣尚在殯君未
可以樂故也然晉平公悟師曠之飲而罪已孫文子聞
季札之言而不悔者其賢不賢亦可知矣
修
爾雅曰徒鼓鐘謂之修謂之鼓鐘與詩之鼓鐘欽欽同
意
樂書卷一百十
