欽定四庫全書
樂書卷一百四十三
宋陳晹撰
樂圖論
俗部
八音(絲之屬)
琴聲上
夫琴者君子常御不離於身非若鐘鼔陳於宗廟列於筍虡
也其聲大者不喧譁而流漫其聲小者不湮滅而不聞固足
以和人意氣感發善心也白虎通曰琴者禁止於邪以正人
心亶其然乎今夫宫聲感人則其意懽和商聲感人則其意
勁正角聲感人則其意奮厲徴聲感人則其意舒緩羽聲感
人則其意流平故正直勇義者聴之則奮厲倍苦節孝行忠
烈者聼之則感傷貧苦孀孤抱怨者聴之則感慨輕縱浮薄
好喧囂者聴之則震戢然則修身治性反其天真有不在於
是乎虞舜鼓之而五星見伯牙鼓之而駟馬仰秣瓠巴鼔之
而魚躍潛藻以至師曠之致鶴舞賀韜之致鬼舞朱康之致
畫動衛次翁之致異香降王敬伯之致神女現師襄之變
易寒暑孫登之感動風雷然則動天地感鬼神有不在
於是乎由此觀之古人所謂至樂通天地變四時又曰
安國家治人民莫若乎五音豈不信歟(關關嚶嚶春鳥聲也肅肅雍雍
秋鴈聲也巍巍湯湯山水聲也)
琴聲下
古人之論琴聲有經有緯有從宫商角徵羽文武以上
為經聲也黄鍾及大吕閏暉以上十三聲為緯聲也風
雅聲隂陽聲武成聲吟詠聲談話聲姑息聲五音聲五
調聲長樂聲胡笳聲止息聲吴聲蜀聲齊聲楚聲度絃
摘聲蹙臑抑揚聲調絃齪掠聲長彈掉搦聲楚清側聲
雅質側聲鷁扶輪指聲宛美清聲髙望逺側聲凡此二
十四聲為從聲也右七絃為正十三暉為副正副相應
一絃合十三種升降同為九十一聲琴含太虚一氣運
九十種聲如此其變亦已盡矣至於取聲之法又有木
有汎有散有末有剔有櫟有擘有綽有璅有齪有倫以
總之誠去四清二變以諧音律則琴音調而天下治矣
(左指案絃因指打聲振動左指令著面右指擊絃隱隱如雷是木聲也左微按絃右手擊絃泠泠然輕清是汎
聲也左指不按不擊絃鏘鏘然如鍾鐸是散聲也左指按絃右指打聲抑蹙向前後令聲下惆悵是散聲也右
指向下末二三絃左指不著是末聲也右指向上剔一絃是剔聲也右指食第一横文向上蹙櫟二三絃畢舉
其食指合勢望天是櫟聲也右指向上擘一絃為擘聲右指向下反剔一絃為綽聲右指搯食指第二横文上向
下擊下絃從寛至急可十餘聲為璅聲右兩指各按一絃齊聲打為齪聲右兩指倫次共一絃為倫聲)
琴曲上
衆樂琴之臣妾也廣陵曲之師長也古琴曲有歌詩五
篇操二篇引九篇其歌詩一曰鹿鳴周大臣傷時在位
而作也二曰伐檀魏國女閔傷怨曠而作也三曰騶虞
召國女傷失嘉㑹而作也四曰鵲巢召國男悦正女而
作也五曰白駒衰世失朋友而作也其操十有二一曰
將歸孔子之趙聞殺鳴犢而作也二曰猗蘭孔子傷不
逢時而作也三曰龜山孔子因季桓受齊女樂而作也
四曰越裳周公為其重譯來享而作也五曰拘幽文王
拘於羑里而作也六曰岐山周人為太王而作也七曰
履霜尹吉甫子伯竒傷無罪而作也八曰雉朝飛牧犢
子感雙雉而作也九曰别鶴商陵穆子傷父母奪志而
作也十曰殘形曽子夢狸而作也十一曰水僊伯牙為
僊舞而作也十二曰懐陵伯牙為子期而作也其引一
曰列女楚樊姬所作也二曰伯姬魯伯姬所作也三曰
正女魯漆室女所作也四曰思歸衛女所作也五曰霹
靂楚商梁遇風雨而作也六曰走馬樗里牧恭為感天
馬而作也七曰箜篌霍里髙所作也八曰琴引秦屠門
髙所作也九曰楚引楚龍丘子髙所作也自餘歌詩操
引不可勝紀要其大致亦不出乎此然以詩推之鹿鳴
之燕羣臣伐檀之刺貪鄙騶虞之美王道成鵲巢美夫
人之徳白駒刺宣王之不用賢與是説不類矣豈好事
者妄取其名而詭為之説歟
琴曲下
昔人論琴㺯吟引亦多矣有以孔子撰之者獲麟將歸
畏匡厄陳之類也有以伯牙製之者望仙懐陵流水流
泉之類也有以嵇康為之者長清短清長側短側之類
也有以劉琨為之者登隴望秦竹吟風哀松露悲漢月
是也胡笳五㺯趙師所修有以明君為之者平調清調
瑟調蜀調胡笳吴興杜瓊是也然觀琴調操引有宫引
商引角引徵引羽引平調引有林宫林商林角林徵林
羽是琴音之用不出五聲而已後世兼以二變四清定
絃數多寡其為智亦疎矣
樂書卷一百四十三
