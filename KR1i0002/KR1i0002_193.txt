欽定四庫全書
樂書卷一百九十三
宋陳𤾉撰
樂圗論
吉禮
祭山林祭川澤
祭百物祭先農
祭先蠶表貉
大禘大祫
諸侯祫大夫時祭
士時祭
祭山林
祭川澤
軒架奏㽔賓
歌函鍾
舞大夏
山莫大於五嶽川莫大於四瀆五嶽藏神則靜而育物
有仁之徳也四瀆含靈則動而利物有智之徳也聖王
之制祭祀非有功於民皆所不祭五嶽宗山四瀆長川
皆有功於民祀典所不廢也有天下國家者如之何不
視爵秩為之祭報哉故五嶽之祭視三公之秩四瀆之
祭視諸侯之秩其器服幣玉一視之以為節凡各稱其
徳而已蓋山川之祭所以儐鬼神也然山有東西南北
之殊方川有江河淮濟之異地必將周流徧至而祭之
則力有所不給禮有所不周特望所在而秩祭之此所
謂望秩于山川也周官大宗伯以血祭祀五嶽以貍沉
祭山川司服祀山川則毳冕典瑞章邸射以祀山川堯
舜之時其祭山川禮樂雖不可考亦可類推矣祭法曰
山林川谷丘陵能出雲為風雨見怪物者皆曰神有天
下者祭百神舞師掌教兵舞帥而舞山川之祭祀大司
樂奏㽔賓歌函鍾舞大夏以祭山川由此觀之山林言
川以見澤山林川澤之祭一以大夏之文舞兵舞之武
舞其功同則其樂同理固然也後世禮廢樂壞五嶽之
秩不視三公而視王四瀆之秩不視諸侯而祖公抑又
不設樂焉豈先王之意歟
祭百物
軒架
舞(執兵執帗)
周官鼓人凡祭祀百物之神鼓兵舞帗舞者蓋先王作
樂發諸聲音而以鼓為之君形諸動靜而以舞為之容
故凡神在天地之間自有聲至於無聲吾皆有以鼔之
自有形至於無形吾皆有以舞之然則鼓之舞之有不
盡神者乎由此觀之凡祭祀百物之神舞之在舞師則
鼔之在鼓人矣鼓兵舞則有所扞蔽而災害未然者不
至鼓帗舞則有所祓除而災害己然者去矣黨正祭禜
族師祭酺皆此意歟舞師凡小祭祀不興舞則百物之
神有舞者非小祭祀也記言聚萬物而索饗之則蜡而
已祭祀百物之神非特蜡也先王之於百物致而祭之
以秋索而饗之以冬謂之凡祭祀百物則不主一時可
知矣
祭先農
宫架
登歌
舞
周官籥章凡祈年于田祖吹豳雅擊土鼓以樂田畯甫
田詩曰琴瑟擊鼓以御田祖則田祖先嗇也神農也田
畯司嗇也后稷也皆本始農事其祭以禮樂亦報本反
始之義也由漢而下其詳不可得知梁東耕樂略準南
郊後周武帝始用六舞耕藉降神以正徳之舞獻熟以
大濩之舞北齊祠先農神農於壇上列宫架唐制天子
親祠先農宫架同圓丘以角音奏永和之樂以姑洗為
均三成若有司攝事樂亦如之聖朝端拱明道中行藉
田禮樂用宫架二舞如唐制鹵簿作鼓吹如南郊初有
司攝事不作樂後詔得用登歌焉然則神農古帝王也
用宫架二舞之樂為得其制臣嘗觀歴代之祭先農其
日或以乙或以亥其牲或以太牢或以羊雖異皆未為逺
禮至於唐祝欽明奏改先農壇為帝社豈傅㑹詩序而
遂失實邪(後漢用乙日北齊用亥日歴代用太牢獨梁用羊二聖朝享先農之樂降神奏靖安之曲
文徳之舞皇帝行止升降奏隆安之曲奠幣奏嘉安之曲迎爼奏豐安之曲初獻及飲福奏乾安退文舞迎武
舞亞獻終獻並奏正安作武功之舞送神奏靖安及車駕囘奏采茨御樓索扇升座降座並奏隆安)
享先蠶
宫架
歌肅和
漢舊儀皇后帥公卿諸侯夫人蠶乘鸞輅設鹵簿黄門
鼓吹導桑于蠶宫祠先蠶羣臣妾從桑還獻繭皆賜樂
唐制皇后享先蠶設宫架用諸女士又為採桑壇施帷
幛設司樂位於架間作姑洗之均奏肅和之曲酌獻飲
福作夀和之曲尚宫引皇后就採桑位樂作尚宫奉金
鈎自北陸進皇后採桑禮畢還宫鼓吹振作厥明設勞
酒於正殿如元㑹焉有司攝事亦得施宫架也臣嘗歴
觀載藉先蠶之神漢儀以為苑窳婦人寓氏公主北齊
以為黄帝後周以為西陵氏神李林父以為天駟然蠶
與馬同祖則天駟可以為蠶祖非先蠶者也蠶則婦人
之事非黄帝也史記黄帝娶西陵氏豈西陵氏其先蠶
之神歟是禮也必皇后親享北齊使公卿祠之非古也
(北齊季春榖雨後吉日享之隋制季春上已享之唐亦以吉日)聖朝景徳中太常禮院
詳歴代沿革請約附故事築壇於東郊從桑生之義其
壇酌中用北齊之制設一壝二十五步如淳化四年中
祠禮例從之後即舊九宫壇為之亦盛舉也然特遣有
司行事如先農之禮而中宫不預焉未免為盛時闕典
也設壇東郊而不於北郊亦未合乎先王禮意也
表貉
宫架
歌大濩
古者將射則祭侯將用馬則祭馬祖然則將師田而祭
貉蓋使有司為之而立表於陳前肆師為位甸祝掌祝
號既事然後誓衆而師田焉周官所謂表貉誓民是也
周官言貉詩與禮記爾雅言禡其實一也北齊天子出
征將至其地為墠而禡祭大司馬奠矢有司奠幣而舞
太濩之樂亦時王之制也今夫貉祭之神先儒以為蚩
尤管仲稱蚩尤作劒㦸史記稱黄帝與蚩尤戰盖戰陣
之興自此始也唐制禡祭為壇壝(下闕)
宫從官齊於軍幕置甲胄弓矢於神座之側(闕)於神
座之後而牲幣犧象皆有儀度豈有所傳聞然耶
大禘大祫
宫架
堂上樂品
降神作旋宫
歌九徳
歌九㲈
乘輿馳道作雅部
廟門外作胡部
周官大宗伯以肆祼獻享先王以饋食享先王司尊彝
凡四時之間祀追享朝享蓋肆祼獻饋食在時享之上
追享朝享間於時享之間古者䘮除朝廟合羣祖而祭
之故祫謂之朝享而以饋食為主猶生時之有食也以
合羣祖為不足又推其祖之所自出故禘謂之追享而
以肆祼獻為主猶生時之有饗也自此五年而再盛祭
三年一祫又二年一禘傳曰三年一祫五年一禘是也
宗廟之祭以禘祫為大禘祫之樂以九變為盛禮曰凡
樂以黄鍾為宫大吕為角太蔟為徵應鍾為羽路鼓路
鼗陰竹之管龍門之琴瑟九徳之歌九㲈之舞於宗廟
之中奏之若樂九變則人鬼可得而禮是也禘祫之禮
神既以九㲈九變之樂則其享之也又兼六代之樂而
致之記所謂備其禮樂不過是矣孰謂禘祫之禮有小
大之辨哉唐制天子親奉及有司攝事皆備宫架鄭康
成禘祫志曰祫用六代之樂而禘則四代而下必無降
神之樂不知奚據而云聖朝之制行祫禮而廢禘禮又
乘輿不親奉祀而有司以登歌卒事自餘諸后廟祠之
真宗親享元徳皇太后廟詔施登歌仁宗親享奉慈廟
具宫架設文舞不設武舞又以大㲈易鎛鐘之制臣恐
非所以尊祖所自出揄揚先烈而褒崇之也又况三嵗
一禘五嵗一祫未應古禮其可不釐正之邪(禘以禘昭穆之尊卑
必於四月以其陽上陰下有尊卑之義也祫以合羣祖必於十月以其萬物歸根有合本之義也國朝景徳中
孫奭上言立冬祀黑帝配帝以下不設席尊不加羃望自今祠祭設犧樽以獻神山罍以飲福詔太常詳定李
宗諤上言按郊祀緣天地日月五方帝九宫並席以藳秸餘以莞唐制天地日月社稷五方加褥又天地以下
樽罍凡樽加勺羃並依奭奏)
諸侯祫祭
軒架
大夫時祭判架
士時祭
特架
先王制禮必合諸天道是以日祭象日月祭象月時享
象時三年之祫象閏五年之禘象再閏故儀禮曰學士
大夫知尊祖矣諸侯及其太祖天子及其始祖之所自
出大傳曰禮不王不禘王者禘其祖之所自出以其祖
配之諸侯及其太祖大夫有事省於其君於祫及其高
祖是學士大夫知尊祖而已有時祭而無祫諸侯及其
太祖而已有祫而無禘大夫有事省於其君然後有祫
則周公有大勲勞省於成王然後有禘明堂位曰成王
命魯公也世祀周公以天子禮樂是以魯君季夏六月
以禘禮祀周公於太廟升歌清廟下管象朱干玉戚冕
而舞大武皮弁素積禓而舞大夏則宫架之樂施於周
公廟可也施於羣公廟則僭矣郊特牲曰諸侯之宫架
祭以白牡擊玉磬朱干設錫冕而舞大武諸侯之僭禮
也豈謂是歟由是觀之諸侯祫祭不過用軒架大夫時
祭不過用判架士不過用特架爾(聖朝天聖中王欽若奏祫者合也宗廟之
禮每三年權遷神主出廟室就前楹祭以象大宗子有収族合食之義)
樂書卷一百九十三
