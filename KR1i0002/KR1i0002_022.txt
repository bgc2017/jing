欽定四庫全書
樂書卷二十二
宋陳𤾉撰
禮記訓義
樂記
著誠去偽禮之經也
誠者性之徳偽者性之賊著誠則正人足以副其誠
去偽則邪人足以防其失君子之於禮有所竭情盡
慎致其敬而誠若非著誠歟以五禮防萬民之偽而
教之中非去偽歟禮天之經也著誠去偽則全於天
真而不汨於人偽其於禮之經也何有書所謂天秩
有禮者此也孔子曰禮也者敬而已矣孟子陳善閉
邪謂之敬陳善所以著人之誠閉邪所以去人之偽
然則所謂敬者豈不為禮之經乎夫禮釋回增美質
領惡而全好與此同意荀卿謂生於聖人之偽是亦
不為知隆禮者也極而論之豈惟禮去偽哉雖樂亦
不可為偽矣凡物有微著有去取言著誠則偽在所
微矣言去偽則誠在所取矣
禮樂偩天地之情達神明之徳降興上下之神而凝是
精粗之體領父子君臣之節是故大人舉禮樂而天地
將為昭焉
天地先禮樂而形禮樂後天地而作故天地隂陽之
情禮樂得以偩而出之也蓋天地之道其明為禮樂
其幽為神明其位為上下其物為精粗内之為父子
外之為君臣先王原天地之序以制禮道天地之和
以作樂偩天地之情於後而使幽者闡達神明之徳
於外而使顯者㣲神之在上而不可知也則降而下
之在下而不可知也則興而上之夫然後隂陽交通
而物體之精粗有所凝矣父父子子君君臣臣而人
倫之大節有所領矣凝與唫則凝形同義領與領天
下國家同義今夫禮則有常而天地所常之情見於
恒樂則有感而天地所感之情見於咸則偩天地之
情也夫天宙然示人神矣而樂率之以從天夫地佗
然示人明矣而禮居之以從地則達神明之徳也六
變而天神降八變而地示出皆可得而禮焉是樂也
而禮與焉徳産之致也精微而物體之精者凝焉徳
𤼵揚詡萬物而物體之粗者凝焉是禮也而樂與焉
則凝是精粗之體也禮則異數樂則異文而父子君
臣之節莫不統是焉則領父子君臣之節也蓋聖人
相天地以成能者也故制作禮樂而天地官矣大人
配天地以成位者也故舉禮樂而天地將為昭焉自
偩天地之情至領父子君臣之節則禮樂之所同自
天地訢合至卵者不殈則樂之所獨在易咸恒萃皆
言天地萬物之情大壯止言天地之情與此同意太
史公以偩天地之情為順天地之誠非也
天地訢合隂陽相得煦嫗覆育萬物然後草木茂區萌
達羽翼奮角觡生蟄蟲昭蘇羽者嫗伏毛者孕鬻胎生
者不殰而卵生者不殈則樂之道歸焉耳
天地者萬物之父母也隂陽者萬物之男女也天地
訢合而化醇隂陽相得而化生其於煦嫗覆育萬物
也何有自物之無情者言之草木則皆茂區萌則上
達自物之有情言之羽翼奮則凡排空而飛者舉矣
角觡生則凡摭實而走者舉矣蟄蟲昭蘇則鱗介之
物遂矣羽者嫗伏毛者孕鬻則羽毛之物蕃矣九竅
者胎生無内敗之殰八竅者卵生無外裂之殈則樂
之道歸是矣蓋有生不生有化不化不生者能生生
不化者能化化然則所謂樂之道豈非不生而生生不
化而化化者邪經曰樂者天地之和和故百物皆化
又曰大樂與天地同和和故百物不失則羽者嫗伏
毛者孕鬻百物皆化之意也胎生者不殰卵生者不
殈百物不失之意也樂之於物如此則凡變而有所
致且得無是理哉昔黄帝張樂於洞庭之野而萬物
至於循生則又進乎此矣此言天地訢合隂陽相得
先天地後隂陽上言隂陽相摩天地相蕩先隂陽後
天地者蓋天地體也隂陽用也自樂之出體致用言
之故先天地自樂之攝用歸體言之故先隂陽
樂者非謂黄鍾大吕弦歌干揚也樂之末節也故童者
舞之鋪筵席陳尊爼列籩豆以升降為禮者禮之末節
也故有司掌之樂師辨乎聲詩故北面而弦宗祝辨乎
宗廟之禮故後尸商祝辨乎䘮禮故後主人是故徳成
而上藝成而下行成而先事成而後是故先王有上有
下有先有後然後可以有制於天下也
陽六為律而黄鍾其首也隂六為吕而大吕其首也
古之作樂必奏律而歌吕則黄鍾大吕合而和聲者
也弦之以琴瑟歌之以雅頌堂上之樂也盾謂之干
鉞謂之揚武舞執焉堂下之樂也蓋樂之本在人心
禮之本在人情一管乎人君而已故黄鍾大吕以為
律弦歌以為聲干揚以為器則樂之末節而非其本
者也故童子舞之童子習末故也鋪筵席司几筵之
職也陳尊爼司尊彞内外饔之職也列籩豆籩人醢
人之職也即是而以升降為禮則禮之末節而非其
本者也故有司掌之司伺末故也仲尼之告子張不
以鋪几筵升降酌獻酬酢為禮而以言而履之為禮
不以行綴兆興羽籥作鍾鼓為樂而以行而樂之為
樂君子力此二者以南面而立是以天下太平也周
官大師掌六律六同以合隂陽之聲而教六詩焉則
得乎聲詩之意南面而立者人君也辨乎聲詩之用
北面而弦者樂師而已樂師北面而弦與司盟北面
而詔明神同意今夫吉禮五而莫先於祭凶禮五而
莫重於䘮尸象神者也而宗廟之敬繫焉主人主䘮
者也而致䘮之哀繫焉大祝掌六祝之辭以事鬼神
示辨六號九祭逆尸相尸禮則辨宗廟之禮後尸而
相之者宗祝之職也古者祝習夏禮謂之夏祝習商
禮謂之商祝故士䘮禮主人反即位商祝襲祭服禒
衣次繼之主人襲反位商祝掩瑱設幎目則辨䘮禮
後主人而相之者商祝之職也蓋禮樂之於天下得
之斯為徳行之斯為行能之斯為藝執之斯為事徳
必有行而行不全徳者有矣藝必兼事而事不全藝
者有矣郊特牲曰禮之所尊尊其義也失其義陳其
數祝史之事也知其義而敬守之天子之事也祭統
曰禘嘗之義大矣明其義者君也能其事者臣也由
是觀之禮樂之本在人君而其末繫於童子有司樂
師是禮成而上藝成而下也宗廟之敬在尸而致䘮
之哀在主人祝也者相尸主以接神者也特後之以
辨其事而已是行成而先事成而後也先王有制於
天下使諸侯朝萬物服體而百官莫敢不承事者豈
有他哉不過上先下後不失本末之施而已莊周有
之本在於上末在於下要在於主詳在於臣其大致
然也
樂書卷二十二
