欽定四庫全書
樂書卷二十八
宋陳𤾉撰
禮記訓義
樂記
君子曰禮樂不可斯須去身致樂以治心則易直子諒之
心油然生矣易直子諒之心生則樂樂則安安則久久則
天天則神天則不言而信神則不怒而威致樂以治心者也
陂則險平則易邪則曲正則直易則易知性之所以
為智也直則内敬性之所以為禮也子者天性之愛
所以為仁也諒者天性之誠所以為信也蓋性者心
之地心者天之君神之舎者也致樂以治心而易直
子諒之心油然生矣易直子諒之心生則於性之所
受者能樂於性之所受者能樂則於事之所遇者能
安此易所謂樂天安土之意也於事之所遇者能安
則不失其所而其德可乆矣此坤之安貞吉老子謂
地乆之意也孔子曰智者樂仁者壽又曰仁者安仁
智者利仁則樂者智者之道也安者仁者之道也易
曰可乆則賢人之德孟子曰聖人之於天道則乆者
賢人之地道也天者聖人之天道也神則聖而不可
知雖隂陽且不能測況於人乎老子曰人法地地法
天天法道道法自然由是觀之乆則地道天則天道
然則仁智有人道而神有不為自然者邪蓋不離於
宗謂之天不離於精謂之神古之學者自仁率之至
於天道自善充之至於神致樂以治心而至於天則
神固其理也孟子曰樂則生矣生則惡可已荀卿曰
誠心守仁則形形則神如此而已今夫待言而信者
以人有意故也天則無待於言而畏矣待怒而威
者以人有情故也神則無待於怒而威矣易曰不
言而信存乎德行又曰神武不殺書曰德威惟畏荀
子曰至德嘿然而喻不怒而威樂也者章德者也豈
待言而後信怒而後威邪子思論至誠不息則乆卒
至於不見而章不動而變無為而成其意亦何異此
離而言之天與神異合而言之則一故莊子曰神而
不可不為者天也易曰觀天之神道而四時不忒是
已老子言天乃道道乃乆此言乆則天天則神者豈
乆者又天道之始終歟記有之不閉其乆是天道也
蓋天可以兼地地不可以兼天猶形而上者可以言
噐形而下者不可以言道
致禮以治躬則莊敬莊敬則嚴威
孔子曰臨之以莊則敬是莊為敬之始而敬不止於
莊書曰嚴恭夤畏𫝊曰有威可畏謂之威則嚴為威
之始而威不止於嚴蓋身主信躬主詘致禮以治躬
則自卑而尊人撙節退讓以明之而已非主乎信者
也其於治躬也何有然□肅則莊敬重則嚴威是嚴
威以莊敬為本莊敬以嚴威為文也禮也者資莊敬
以為教待威嚴而後行然樂記先嚴而後威先後之
序也曲禮先威而後嚴重輕之序也致禮以治躬則
馴致有漸不得不以先後序之班朝治軍涖官行法
則分守致嚴不得不以重輕序之
心中斯湏不和不樂而鄙詐之心入之矣外貌斯湏不
莊不敬而易慢之心入之矣
樂由中出而本乎心則和樂者心之𤼵於天真者也
禮自外作而見乎□則莊敬者□之形於肅括者也
故致樂以治心心中斯湏不和不樂而鄙詐之心入
之矣致禮以治躬外貌斯湏不莊不敬而易慢之心
入之矣况其乆者乎周之末造鹿鳴廢則和樂缺矣
菁莪廢則無禮儀矣况能治心於内治躬於外以全
所謂一體者乎然鄙詐之心反乎子諒者也易慢之
心反乎莊敬者也言反乎子諒者推而上之以見易
直言反乎莊敬者推而下之以見嚴威言之法也且
古人於禮樂不可以斯湏去身斯湏去身而為心害
如此况三年不為其害將如之何哉宰我之說蓋有
為而言記言鄙詐易慢之心以内明外也太史公言
暴慢姦邪之行以外明内也
故樂也者動於内者也禮也者動於外者也樂極和禮
極順内和而外順則民瞻其顔色而弗與爭也望其容
貌而民不生易慢焉故德煇動於内而民莫不承聽理
𤼵諸外而民莫不承順故曰致禮樂之道舉而錯之天
下無難矣
禮樂之於天下辨上下之位則禮交動乎上樂交應
乎下相通以致用也定内外之分則樂動於内禮動
於外相辨以立體也其為體用雖殊而所以職乎動
則一而己豈非天下之動貞夫一歟記者兩言之為
更瑞異故也今夫保合大和者其乾乎天下至順者
其坤乎樂由天作未有不本乾之和禮以地制未有
不本坤之順樂非特和而已有以極天下之和也禮
非特順而已有以極天下之順也曾子言君子動容
貌斯逺暴慢矣正顔色斯近信矣誠信逹之於顔色
恭敬逹之於容貌君子内和於心以逹誠信則民瞻
其顔色而弗與爭焉以内信外也外順於貌以逹恭
敬則望其容貌而民不生易慢之心焉以外直内也
曲禮曰執爾顔正爾容祭義曰有愉色者必有婉容
冠義曰禮義之始在於正容體齊顔色是顔色之於
容貌為内容貌之於顔色為外故於内和之樂言顔
色外順之禮言容貌樂也者德之不可匿者也故德
煇動乎内而民莫不承聽禮也者理之不可易者也
故理𤼵諸外而民莫不承順君子所為民視聽而以
之者也豈不為民之耳目乎揚雄曰天之肇降生民
使其目見耳聞是以視之禮聽之樂如視不禮聽不
樂雖有民焉得而塗諸可謂知比矣由是觀之致禮
樂之道舉而錯之天下之民無難矣患内不用志外
不用力焉耳子張問政孔子對之君子明於禮樂舉
而錯之而已然則致禮樂之道舉而錯之天下則安
上治民移風易俗猶反掌耳為政豈難哉此孔子將
為政於衛所以深悼禮樂之不興也樂雖主和未嘗
不順和順積中是也禮雖主順未嘗不和禮之用和
為貴是也樂雖章德而禮非不以德人而無禮焉以
為德是也禮雖主理而樂非不以理樂通倫理是也
樂也者動於内禮也者動於外主禮樂言之樂所以
修内禮所以修外主教世子言之
樂書卷二十八
