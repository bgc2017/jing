欽定四庫全書
樂書卷八十四
宋陳𤾉撰
孝經訓義(三才紀孝行廣要道)
三才
曾子問曰甚哉孝之大也子曰夫孝天之經也地之義
也民之行也天地之經而民是則之則天之明因地之
利以順天下是以其教不肅而成其政不嚴而治先王見
教之可以化民也是故先之以博愛而民莫遺其親陳之
以德義而民興行先之以敬讓而民不爭導之以禮樂而
民和睦示之以好惡而民知禁詩云赫赫師尹民具爾瞻
先王因人性而制禮縁人情而作樂禮雖出於人性
而天地之序實在焉樂雖本於人情而天地之和實
在焉盖孝之為道其運無乎不在仰而視之在乎上
天之經是也俯而視之在乎下地之義是也中而視
之存乎人民之行是也則天之明以順天下之性因
地之利以順天下之情以性化性天下無異性以情
化情天下無殊情然則先王之為禮樂豈拂人性逆
人情而為之哉是故以之成教天下之教不肅而自
成以之治政天下之政不嚴而自治此孔子言導之
以禮樂而民和睦所以先之以天地之經而民是則
之也今夫禮樂之於天下猶陰之與陽也陰陽之氣
賛天地以成歲功禮樂之教同民心以成治道然民
之為道非徒無常産也亦無常心焉茍制之以刑政
則民乖離而無恥茍導之以禮樂則民和睦而不悖
故導之以禮非特使之知昬定晨省而已必使之交
相親而為睦矣導之以樂非特使之知下氣柔聲而
已必使之去乖陵而為和矣記曰禮至則無怨樂至
則不爭揖遜而天下治者禮樂之謂也由此觀之先
王導民以禮樂其效必至於揖遜而天下治豈特其
民和睦而已哉孔子言孝之教可以化民必止於是
者為民而言故也盖和則有異而無乖猶五味之和
也睦則有親而無疎猶九族之睦也一人和睦一家
化之一家和睦一國化之一國和睦天下化之所導
者寡所化者衆然則禮樂之於化民豈曰末之云乎
然禮樂之道廣而充之於内則藏而為愛敬記曰禮
者殊事合敬者也樂者異文同愛者也發而揮之於
外則形而為好惡故記曰禮義立則貴賤等矣樂文
同則上下和矣好惡著則賢不肖别矣是以孔子之
論禮樂必始之先之以博愛而民莫遺其親陳之以
德義而民興行先之以敬遜而民不爭所以明禮樂
之本也終之示之以好惡而民知禁所以明禮樂之
用也無本不立無用不行有本有用舉而措之天下
之民民孰有不具瞻者哉故記曰樂極和禮極順内
和而外順則民瞻其顔色而弗與爭也望其容貌而
民不生易慢焉故德煇動於内而民莫不承聽理發
諸外而民莫不承順故曰致禮樂之道舉而措之天
下無難矣豈非導之以禮樂民具爾瞻之謂乎
紀孝行
子曰孝子之事親也居則致其敬養則致其樂
孟子曰仁之實事親是也義之實從兄是也禮之實
節文斯二者是也樂之實樂斯二者是也盖仁為事
親之實禮樂為事親之文然則孝子之事親也居則
致其敬所以為禮養則致其樂所以為樂敬其父則
子説敬其兄則弟説所敬者寡而説者衆以禮事親
之效也瞽瞍底豫而天下化瞽瞍底豫而天下之為
父子者定以樂事親之效也古之孝子事親以禮樂
如此固豈不仁者能之乎故曰人而不仁如禮何人
而不仁如樂何然言致其敬則敬孝也則知致其樂
者愛孝而已故不敬其親而敬他人非所以為禮也
不愛其親而愛他人非所以為樂也由是觀之禮云
禮云玉帛云乎哉樂云樂云鐘鼔云乎哉其本實在
於孝而已矣
廣要道
子曰教民親愛莫善於孝教民禮順莫善於悌移風易
俗莫善於樂安上治民莫善於禮
孝悌者人子之高行也禮樂者君子之深教也以人
子之高行寓君子之深教其所因者本而已矣因親
以教愛而民莫不親愛因嚴以教敬而民莫不禮順
言禮順則親愛者樂也言親愛則禮順者敬也書曰
立愛惟親立敬惟長始于家邦終于四海記曰立愛
自親始教民睦也立敬自長始教民順也古者教民
之道未嘗不始於愛敬而成於禮樂故孔子言教民
親愛莫善於孝教民禮順莫善於悌繼之以移風易
俗莫善於樂安上治民莫善於禮也今夫百里不同
之風其氣有剛柔千里不同之俗其習有厚薄樂之
善民心感人深則至剛之風可移而為柔至薄之俗
可易而為厚移風而使之化易俗而使之變非樂而
何樂記曰樂行而倫清移風易俗天下皆寧豈非樂
之效耶夫有禮則安無禮則危所謂安上者舍禮何
以哉禮之所興民之所治禮之所廢民之所亂所謂
治民者舍禮何以哉記曰君位危則法無常法無常
則禮無列又曰禮者下以治人之情終之以天下國
家可得而正也豈非禮之效也然則詩止於移風俗
樂則移風易俗何也盖詩仁言也樂仁聲也仁言不
如仁聲之入人也深故其異如此然風可得而移俗
可得而易人之風俗也修其教不易其俗齊其政不
易其宜天之風俗也别而言之上欲其安民欲其治
通而論之民雖在所治亦未嘗不在所安也故曲禮
言毋不敬而其效至於安民論語言修已以敬而其
效至於安百姓
樂書卷八十四
