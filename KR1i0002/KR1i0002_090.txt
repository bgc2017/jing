欽定四庫全書
樂書卷九十
宋陳𤾉撰
論語訓義(陽貨微子)
陽貨
子曰禮云禮云玉帛云乎哉樂云樂云鐘鼔云乎哉
禮出於天地之性而玉帛特禮之物而已樂出於天
地之命而鐘鼔特樂之器而已物不徒設必有難知
之義存焉器不徒制必有寓意之象存焉是禮雖不
在玉帛然非玉帛無以致其義樂雖不在鐘鼔然非
鐘鼔無以明其象因物以致義得義而物可忘因器以
明象得象而器可忘若是者非聖人其誰邪故聖人曰
禮樂云揚雄曰玉帛不分鐘鼔不枟吾無以見聖人矣
惡鄭聲之亂雅樂也
中正則雅多哇則鄭禮樂廢而邪音起是鄭聲有時
而亂雅也故聖人惡諸然則鄭聲之亂雅奈何亦曰
黄鐘以本之中正以平之確乎鄭衞不能入也傳曰
鄭衞之音使人之心淫是衞聲之淫不如鄭聲亂雅
之甚故舉是以見之荀卿曰先王貴禮樂而賤邪音
其在序官也審誅賞禁淫聲使夷俗邪音不敢亂雅
太師之職也盖聖人達而賞罰行而邪音亂雅固在
所誅聖人窮而褒貶作而鄭聲亂雅特在所惡而已
孺悲欲見孔子孔子辭以疾將命者出户取瑟而歌使
之聞之
古人之論瑟謂君父有節臣子有義然後四時和萬
物生盖君父有節臣子有義人之道也四時和萬物
生天之道也所學乎聖人者不過樂得天人之道而
已是瑟者樂道之器歌者樂道之聲孺悲子欲見孔
子非有樂道之心也孔子辭以疾取樂道之器示之
以樂道之聲其意雖教實以愧之也豈非孟子所謂
不屑之教歟孔子辭孺悲子以疾猶孟子辭齊王以
疾也辭孺悲子以疾而歌瑟猶辭齊王以疾而出弔
也盖孔孟一道也茍盡師道無貴賤無尊卑吾所以
待之一也
宰我問三年之喪期已乆矣君子三年不為禮禮必壞
三年不為樂樂必崩
三年不目日視必盲三年不目月精必矇况三年不
為禮樂乎今夫君子禮樂不可以斯須去身其所不
為者特親喪而已矣子生三年然後免於父母之懷
必報之以三年之喪然後恔於其心執親之喪雖三
年不為禮樂何遽至於崩壞乎記曰是月禫徙月樂
聖人之中制也昔人朝祥而暮歌孔子曰踰月則其
善也孟獻子禫縣而不樂孔子曰加於人一等矣至
於孔子既祥五日彈琴不成聲十日而成笙歌是君
子之於禮樂固將終身焉其為之也亦因人情為之
節文而已過之則為獻子不及則為魯人要之得聖
人中制者惟孔子為然宰我乃所願學則孔子也不
圖為樂於既祥十日之後而欲為之於纔三年之祥
孔子得不誅之乎
㣲子
齊人饋女樂季桓子受之三日不朝孔子行
考之天文翼星近太㣲主俳倡命之曰天倡則優倡
之徒雖上應天文特獶雜子女之新樂而已非先王
之樂也昔夏桀大進倡優為漫爛之戯齊侯盛陳優
倡奏宫中之樂君子必欲加法而深誅之者為其傷
風害政莫兹為甚故也是以秦穆遺戎而由余去齊
人饋魯而孔子行豈非詩所謂庶姜孽孽庶士有朅
之意哉魏文侯嘗悦於此子夏辭而闢之其所學固
可知矣
太師摯適齊亞飯干適楚三飯繚適蔡四飲缺適秦鼓
方叔入於河播鼗武入於漢少師陽擊磬襄入於海
周官太師掌六律六同以合陰陽之聲而教六詩少
師掌教鼔鼗柷敔塤簫管弦歌六樂聲音之節與其
和則掌律同聲音以教六詩之類太師之職也掌六
樂聲音之節與其和以教弦歌之類少師之職也鼓
人掌六鼔四金之音聲以節聲樂以和軍旅以正田
役則鼔方叔鼓人之職也瞽矇掌播鼗眡瞭掌凡樂
事擊頌磬笙磬則播鼗武瞽矇之職也擊磬襄眡瞭
之職也古者以樂侑食凡食三飯一侑大食三侑令
奏鐘鼓則凡飯異樂每樂異工故干則亞飯之工也
缺則四飯之工也周衰之末禮樂出自諸侯而天子
與諸侯夷當是時也先王之澤浹於人心者猶在不
得其職則去非特賢且貴者知去就之義雖樂工之
賤亦與知焉
樂書卷九十
