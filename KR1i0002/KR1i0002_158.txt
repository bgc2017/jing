欽定四庫全書
樂書卷一百五十八
宋陳暘撰
樂圗論
胡部
歌
四夷歌
東夷
獩貊馬韓夫餘新羅倭國
日本勿吉百濟夷洲髙麗
西戎
大宛焉耆(大食國可蘭國附)吐蕃
乞寒于闐西涼安國
疎勒康國烏孫天竺
龜兹髙昌波斯拂菻
吐谷渾
北狄
北狄歌大遼鮮卑
雜蠻
獠蠻邈黎
四夷歌
詩者民之情性歌者民之歡心是歌始於詩而樂又始
於歌凡此内自中國外暨四夷其風聲氣俗雖因水土
不同至於所以為情性為懽心未始少異也古人之於
禽類一載好其音猶且取之况夷歌乎故周官鞮鞻氏
掌四夷之樂與其聲歌祭祀則龡而歌之燕亦如之蓋
四夷之民異音而同歌先王祭祀燕饗必用之者以其
中天下而立革四海之民服而役之得其歡心使鼓舞
焉以承祭祀供饗燕君子之所樂故也傳曰王者必作
四夷之樂一天下也其此之謂乎然王者制夷狄樂不
制夷狄禮何也曰樂則逺近所同禮樂異制而已故制
其樂不制其禮恐其不能從中國禮故也豈非五方之
民皆有性不可推移然邪臣觀契丹視他戎狄最為强
桀然所用聲曲皆竊取中國之伎但不能和闡婉諧彈
絲擫管趨於成音而已恥其本俗所翫禁止不傳而中
國第得其蕃歌與舞其制小横笛一拍鼓一拍板一歌
者一二人和之其聲嘍離促迫舞者假面為胡人衣服
皆効之軍中多尚此伎太宗雍熈中惡其亂華樂也詔
天下禁止焉可謂甚盛之舉矣然今天下部落效為此
伎者甚衆非特無知之民為之徃徃士大夫之家亦喜
為之誠推太宗禁止之制凡朝廷作夷樂特施於國門
之外以樂蕃使可也苟用之燕饗非所以示天下移風
俗之意也
獩貊
獩貊國在朝鮮之東常以歳十月祭天晝夜飲酒歌舞
名為儛天其作樂大抵與夫餘國同特其所用有異爾
馬韓
韓有三種一曰馬韓二曰辰韓三曰弁辰地方四千餘
里東西界海古之辰國也三韓之國馬韓最大共立其
種為辰王都目支國盡王三韓之地其俗信鬼神常以
五月祭之晝夜羣飲鼓瑟歌舞踏地為節十月農功畢
亦如之(瑟形如筑彈之亦有音曲云)
夫餘
夫餘國在元菟北千里本濊地也以臘月祭天大㑹連
日飲食歌舞名曰迎鼓行人無晝夜好歌吟音聲不絶
漢順帝永和中其王來朝帝作黄門鼓吹角扺戯以遣之
新羅
新羅國其先本辰韓種也每月旦相賀王設宴㑹頒賚
羣官八月十五日設樂令羣官射賞以馬布唐貞觀中
遣使獻女樂二人皆鬒髮美色太宗詔遣之真中原賢
主盛德之舉也
倭國
倭國在韓東南大海中其王以天為兄以月為弟其俗
好博奕握槊樗蒲之戯其樂有五絃琴笛每至正月一
日必射戯飲酒為樂隋大業中嘗遣裴世清使其國其
王設儀仗鼓角迎之
日本
日本國本倭奴國也自唐以來屢遣貢使三月三日有
桃花曲水宴八月十五日放生㑹呈百戯其樂有中國
高麗二部然夷人歌詞雖甚雕刻膚淺無足取焉
勿吉
勿吉國在高句麗之北舊肅慎國也隋開皇中遣使納
貢文帝厚勞而宴之率皆起舞曲折多鬬容
百濟
百濟國之樂有鼓角箜篌筝竽箎笛之樂投壺圍碁摴
蒱握槊弄珠之戯宋朝初得之至後魏大武滅北燕以
得之而未具周武滅齊威振海外二國各獻其樂並以
列於樂部謂之國伎隋文平陳并與文康禮畢而得之
唐正觀中嘗滅百濟國盡得其樂至中宗時工人亡散
開元中岐王範為太常卿復奏置之其器有箏笛桃皮
篳篥箜篌其歌曲入般涉調唐英公將薛仁貴破其國
得而進之也歌者有五種焉
夷洲
㑹稽海外有東鯷人析為二十餘國而夷洲居一焉去
臨海郡二千里其民如有所召取大空材植於中庭如
鼓以巨杵旁舂之聲徹數里聞者馳赴㑹飲歌似犬嘷
以相娛樂焉
高麗
漢武帝滅朝鮮以高麗為縣屬元菟賜以鼓吹枝人其
俗好羣聚為倡樂祠鬼神社稷靈星以十月祭天大㑹
名曰東盟至李唐時有品庫樂鄉樂之品其器有卧箜
篌竪箜篌琵琶彈筝五絃笙簫横笛小觱篥桃皮觱篥
腰鼓齊鼓擔鼔銅鈸貝等十四種為一部二十八人武
后時歌曲尚二十五章正元末惟能習一曲而已其衣
服亦浸失其制矣傀儡并越調夷賔曲英公破高麗所
進也聖朝元豐間慕盛德倈臣求中國樂工教之今
之樂大抵中國制也故中國使至嘗出家樂以侑酒
焉
大宛
大宛國治貴山城多善馬馬汗血蓋其先天馬種也其
馬有肉角數寸或解人語言及知音樂其舞與鼓節相
應觀馬如此其樂可知矣
焉耆(大食國可蘭國附)
焉耆國都員渠城其俗尚蒲桃酒兼喜音樂其鼓吹之
詳莫得聞焉與夫大食種類斷飲酒禁音樂可蘭部落
目不識五色耳不聞六律五聲異矣
吐蕃
吐蕃本漢西羗之地在長安之西其種落不知節候以
麥熟為歲首圍碁六博吹蠡鳴鼓以為戯樂焉
乞寒
乞寒本西國外蕃康國之樂也其樂器有大鼓小鼓琵
琶五弦箜篌笛其樂大抵以十一月倮露形體澆灌衢
路鼔舞跳躍而索寒也然洪範八政曰謀時寒若禮曰
立秋之月行夏之令寒暑不節隂陽不調政令之失也
休咎之應君臣之感也蓋君能謀事則時寒順之又何
必効胡俗所為哉唐作此戯張説嘗諫之曰韓宣適魯
見周禮而嘆孔子㑹齊數倡優之罪列國如此况天朝
乎今外國請和選使朝謁所望接以禮樂示以兵威雖
曰戎夷不可輕易焉知無駒支之辯由余之賢哉且乞
寒潑胡未聞典故法殊魯禮襲此齊優恐非干羽柔逺
之義罇爼折衝之道至開元中果禁而斷之天下賢張
説之諫健明皇之斷不然則中國而不夷之未之有也
昔辛有適伊川見被髪於野者曰不及百年此其戎乎
其禮先亡矣後秦晉遷陸渾之戎於伊川以中國之人
習戎狄之事廢中國之禮尚且如此况襲戎狄之樂乎
理均影響可不戒哉
于闐
于闐國南接土蕃西南抵葱嶺西北撫踈勒有三河皆
出玉其源同出崑崗山十二月一日肆筵設席拍呼撥
胡琴唱歌故隋代胡部舞曲亦有于闐佛曲焉聖朝開
寶中有僧吉祥以其國王書來上自言破䟽勒國得舞
象一欲以為貢詔從之
西涼
苻氏之末呂光沮渠蒙遜等據有涼州之西故謂之西
涼部樂其器有編鐘編磬琵琶五弦竪箜篌卧箜篌筝
筑笙簫竽大小觱篥竪笛横吹腰鼓齊鼓檐鼓銅鈸貝
為一部工二十七人其歌曲謂之涼州又謂之新涼州
皆入婆陀調中西涼府都督郭知運等所進也唐坐立
二部惟慶善樂獨用西凉故明皇嘗命紅桃歌涼州謂
其詞貴妃所製豈貴妃製之知運進之邪涼州□新曲
明皇命諸王於便殿觀之曲終諸王皆稱萬歲獨寧王
不賀明皇詢其故寧王曰夫曲者始於宮散於商成於
角徵羽臣見此曲宮離而少微商亂而加暴宮者君也
商者臣也宮不勝則君體卑商有餘則臣事僣臣恐異
日臣下有悖亂之事陛下有播越之禍兆於斯曲也洎
禄山南犯明皇西幸始知寧王善音而胡音適以亂華
也可不戒哉
安國
安國之樂其器有箜篌琵琶五弦笛簫䨇觱篥正鼓和
鼓銅鈸歌簫小觱篥桃皮觱篥腰鼓齊鼓檐鼓貝等十
四種為一部工十八人歌曲有附莖單時歌芝栖舞曲有
末奚舞芝栖解曲有居枑焉(疎勒安國高麗並起自後魏平馮氏及通西域得其伎也)
疎勒
疎勒之樂其器有竪箜篌琵琶五弦横笛簫觱篥荅臘
鼓腰鼓羯鼓提鼓雞婁鼓十種為一部工十二人歌曲
有兀利死讓樂舞曲有逺服解曲有鹽曲蓋起自後魏
平馮氏通西域也(樂工人皂絲布白頭巾袍錦衿褾白絲布袴舞文白襖錦袖赤皮鞾赤皮
帶曲調有昔昔鹽三臺鹽之類)
康國
康國之樂其器有長笛正鼓和鼓銅鈸四種為一部工
七人歌曲有二殿農和去舞曲有賀蘭鉢臯始末奚波
地農慧鉢鼻始前拔地慧地等四曲蓋自周閔帝聘北
狄女為后獲西戎伎樂也昔漢以公主和戎古人尚且
譏之况聘狄女為后而反變於夷者乎臣嘗觀朗州蠻
俗好巫每淫祠鼔舞必歌俚詞劉禹錫為司馬或從事
於其間乃依騷人之作為新辭以教巫祝故武陵谿洞
間夷歌率多禹錫之辭是能用夏變夷未聞變於夷者
也禹錫以匹夫尚能如此况周閔以萬乗之尊曾匹夫
之不若乎誠可怪爾(工人皂絲布頭巾緋布袍錦領)
烏孫
烏孫在大宛東北與匈奴同俗最為强國漢妻以都江
王女細君為公主公主悲愁因作歌曰吾家嫁我兮天
一方逺託異國兮烏孫王穹廬為室兮氊為牆以肉為
食兮酪為漿武帝聞而憐之其國音樂不可得而詳也
天竺
天竺國在月氏東南數千里亦名身毒國其樂器有鳯
首箜篌琵琶五弦横笛銅鼔毛員鼓都曇鼓銅鈸貝等
九種為一部工十二人歌曲有沙石疆舞曲有朝天曲
蓋自張重華據有涼州重譯來貢男伎者也其後國王
子為沙門來遊又傳其方音漢安帝時天竺獻伎能自
斷手足刳腸胃唐高宗惡其驚俗勅西域關津不令入
中國亦一時英斷也(商調有大朝天小朝天)
龜兹
龜兹乃回鶻别種也其國主自稱師子王其樂有竪箜
篌琵琶五絃笙簫横吹觱篥毛員鼓都曇鼓答臘鼓腰
鼓羯鼓提鼓雞婁鼓銅鈸等十五種為一部工十人歌
曲有善善摩尼解曲有婆伽兒舞曲有小天踈勒鹽蓋
自呂光滅其國而得之也呂氏既亡其樂散失至後魏
據有中原獲之故隋有西國龜兹之號凡三部唐奏安
息樂以下雷大鼓用龜兹樂尤盛於開元之時是以凡
婆羅門累代𫝊其素業大和初有米禾稼米萬搥其後
有李百媚曹觸至孫妙達尤為北齊文宣所愛每彈常
自擊胡鼓和之及周武帝聘突厥女為后西域諸國皆
來媵遂荐有龜兹疎勒康國安國之樂焉然周齊以萬
乗之尊或屈聘羶胡之女或自鼓胡部之樂如此是中
國而夷狄之天下幾何不胥而夷乎(西國龜兹齊鼓龜兹土龜兹凡三部
也唐曲調有龜兹佛曲又普光佛舊名龜兹)
高昌
西魏與高昌通始有高昌部之樂以備宴饗隋開皇中嘗
來獻聖明樂曲至唐太宗朝伐其國盡得其樂焉其器有
竪箜篌琵琶五弦笙笛簫觱篥毛員鼓都曇鼓答臘鼓腰
鼓羯鼓雞婁鼓銅鈸貝等十五種為一部工二十人焉
波斯
北史波斯國都宿利城國人號王曰醫噆五妃防步率
其俗以六月為歲首至於七月七日十二月一日尤所
崇重人庶以上交相命召設㑹作樂唐天寶中屢遣使
來朝獻馬腦床并毛繡舞筵焉
拂菻
拂菻國東至于闐西至邈黎南至大石北至黒海每歲
蒲桃熟時造酒肆筵彈胡琴打偏鼓拍手歌舞以為樂焉
吐谷渾
吐谷渾迺慕容廆庶兄始去其國西附隂山廆追思之作阿
于之歌歲暮窮思常歌之其樂器史傳所不傳也(鮮卑謂兄為阿于)
北狄
北狄之樂本馬上樂自漢以來揔歸鼔吹部後魏樂府
始有北歌史所謂貢人代歌是也代都時命掖庭宮人
晨夕歌之用隋代與西涼樂雜奏當時存者五十三章
其名可解者六章而已慕容可汗吐谷渾部落稽鉅鹿
公主白淨王太子企喻是也梁樂府鼓吹又有大白淨
皇太子小白淨皇太子企俞等曲隋鼓吹有白淨王太
子曲與北歌校之其音皆異豈皆傳聞不同邪西涼節
度蓋嘉運所進北庭伊州亦北歌之一也唐開元中歌
工長孫元忠之祖嘗授北歌於侯將軍貴昌正觀中詔
貴昌以其聲教樂府雖譯者亦不能通知其詞蓋年歲
乆逺失其真矣豈非荀卿所謂節奏乆而絶者乎
大遼
契丹匈奴之種也世居漢水之南本鮮卑之地君長姓
大賀氏有八部其渤海俗每歲時聚㑹作樂先命善歌舞者
數軰前行士女隨之更相倡和回旋宛轉號曰踏鎚焉
鮮卑
周隋世北歌與西涼樂雜奏其不可解者多可汗之辭
是燕魏之際鮮卑歌也後世惟琴曲傳胡笳聲云
獠蠻
獠蓋蠻之别種也其王各有鼓角一雙使子弟自吹擊
之多執持矛用竹為簧羣聚鼓之以為音節
邈黎
邈黎國王都邈達州東至大食東南至西凉東北至拂
菻民俗七日一次禮佛作樂動胡琴打鼓子飲宴以為
節序焉
樂書卷一百五十八
