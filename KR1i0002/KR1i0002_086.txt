欽定四庫全書
樂書卷八十六
宋陳𤾉撰
論語訓義(八佾述而泰伯)
八佾
子語魯大師樂曰樂其可知也始作翕如也從之純如
也皦如也繹如也以成
周衰樂壞工師之徒或去而不存於朝或存而不知乎
樂大師摯適齊少師陽入於海去而不存於朝者也孔子
之所語者存而不知乎樂者也盖羽之為物翕則合而斂
張則散而縱樂亦如之始作翕如也則合之以柷非能成
之也先之而已從之純如也則五聲單出而不雜非迭相
陵也各歸其分而已皦如也則清明象天而不可掩繹如
也則終始象四時而不可窮樂之一成其可知者不過此
爾然猶語其粗者而已若夫黄帝張咸池之樂於洞庭之
野始奏之以人徽之以天其卒無尾其始無首則始作翕
如不足道也次奏之以隂陽之和燭之以日月之明其
聲揮綽其名高明則縱之純如皦如不足道也卒奏之
以無怠之聲調之以自然之命林樂而無形幽昬而無
聲道可載而與之俱則繹如以成不足道也孔子不
語周之大師而語魯者以周之禮樂盡在魯故也
子謂韶盡美矣又盡善也謂武盡美矣未盡善也
天下無異道有異時聖人無異心有異迹故記以堯
授舜武王伐紂為禮之適乎時春秋以出則征誅入
則揖遜為義之合乎一然則韶武盡充實之美而武
獨未盡可欲之善者豈非盡美在心與道未盡善在
時與迹歟盖美者善之至而於者嘆美之辭簫韶九
成而夔曰於予擊石拊石百獸率舞韶之所以盡美
也武奏大武而詩曰於皇武王武之所以盡美也王
通曰韶之成也虞氏之恩被動植矣韶之所以盡善
也武之未盡善乆矣其時乎其時乎武之所以未盡
善也觀樂記論武王之樂曰備舉其道不私其欲又
曰聲淫及商非武音則武王之武非不在所可欲也
其所以未盡善者以其對韶言之則韶又善於武矣
述而
子在齊聞韶三月不知肉味曰不圖為樂之至於斯也
老子道德經之卒章曰信言不美美言不信善者不
辯辯者不善是美善天下之至德也故季札見舞韶
箾者曰德至矣哉是知堯之大章美善之著者也舜
繼堯之美善而播之於韶非特美而已至於盡美非
特善而已至於盡善雖甚盛德蔑以加於此矣豈非
書所謂重華協于帝歟今夫諸侯失樂則大夫用之
于家天子失樂則諸侯用之於國故周衰之末韶樂
不在周而在齊孔子聞之至於三月不知肉味非嗜
其聲音者也樂其難窮之義而已故曰不圖為樂之
至於斯也非窮神知化孰與此哉司馬遷謂聞韶三
月學之是不知孔子為樂之意也夫月者三日則成
魄三月則成時則三月者天時之小變也顔淵三月
不違仁卒至於忘禮樂則孔子聞韶至於三月不知
肉味豈足怪哉孔子聞韶三月不知肉味樂之至也
樂正子春傷足數月不下堂憂之至也
子與人歌而善必使反之而後和之
古之得道者窮亦樂通亦樂所樂非窮通也樂道而
已是以孔子再逐於魯削迹於衞伐木於宋窮於商
周阨於陳蔡弦歌鼔琴未嘗絶音况與人歌而善乎
與人歌而善必使反之而後和之其樂道之心終無
已也昔孔子遭阨於匡謂子路曰汝歌予和子路彈
劒孔子和之曲終而匡人解甲豈非子與人歌而善
而後和之之意歟曽子之歌商頌曽㸃之詠舞雩原
憲之弦蓬户與孔子之歌固雖有間方之原壤登木
而歌則又裕矣
泰伯
興於詩立於禮成於樂
學道之序始於言故興於詩中於行故立於禮終於
德故成於樂詩者養蒙之具禮樂者成人之事孔子
之於小子則曰何莫學夫詩於成人則曰文之以禮
樂此禮所謂志之所至詩亦至焉詩之所至禮亦至
焉禮之所至樂亦至焉者也然興於詩非不學禮也
特不可謂之立立於禮非不知樂也特不可謂之成
内則言外傅之教先之以學樂學記言大學之教先
之以安弦以至夔之教胄子文王之教世子大司樂
之教國子弟亦先之以樂則樂者教之終始也仲尼
燕居曰不能詩於禮繆不能樂於禮素則禮者又詩
樂之節文也荀卿曰學始乎誦詩終乎讀禮是可與
立而已以為學止乎此則未也
樂書卷八十六
