欽定四庫全書
樂書卷一百六十三
宋陳𤾉撰
樂圗論
俗部
歌
晉樂章宋樂章齊樂章梁樂章
陳樂章北齊集章後周樂章
晉樂章
晉武帝受命之初百度草創採漢魏之遺範覽景文之
垂則泰始二年詔郊祀明堂禮樂權用先代舊儀但命
傅休奕更造郊廟歌曲四十六章而已是以郊廟歌辭
有四十六曲存焉非先王功成作樂化平裁曲之意也
其後命荀朂作古尺以調聲韻仍以張華等所制之文
陳諸下管永嘉之亂象舞歌工自胡歸晉琴瑟磬筦百
無一焉其歌曲又可知矣(歌辭四十六曲祠天地五郊夕牲歌祠天地五郊迎送神
歌饗天地五郊歌天地郊明堂夕牲歌天地郊明堂降神歌天郊饗神歌地郊饗神歌明堂饗神歌祠廟夕牲
歌祠廟迎送神歌祠豫章府君登歌祠京兆府君登歌祠宣皇帝登歌祠景皇帝登歌祠文皇帝登歌祠廟饗
神登歌二篇宣武舞歌四篇宣文舞歌一篇正德舞歌二篇大務舞歌二篇正德舞歌四篇宣文舞歌二篇正
德舞歌二篇大豫舞歌詩以至歌宣帝歌景帝歌文帝歌武帝歌元帝歌明帝歌成帝歌康帝歌穆帝歌哀帝
歌簡文帝歌孝武帝凡四十六曲也)至安帝隆安初遽作懊憹之歌有草
上女兒之句既而宋高祖以季春草生之時定京都誅
桓氏而子女妓妾悉為軍賞之資而已然則樂歌之發
其可偽為哉
宋樂章
宋武帝肇有天下永初中太常鄭鮮之等撰立新歌王
韶之所撰歌辭七曲並施用郊廟文帝元嘉中南郊始
設登歌詔顔延之造郊天夕牲迎送神饗歌詩三篇孝
武大明中使商談造文帝太后廟歌明帝又自造昭宜
二太后歌詩謝莊造明堂歌王儉造太廟二室及郊配
辭其它多仍晉舊也得非以樂頌體大重於改作以俟
來哲歟不然何奮藻摛詞之乏也
齊樂章
齊建元初有司奏郊廟雅樂歌辭舊使學者博士並撰
擇而用之至於請勅之外凡義學者亦令製焉叅議太
廟登歌冝用司徒禇淵辭餘悉用謝超宗辭然超宗所
撰又多刪顔延之謝莊之辭用為新曲而已鼓吹之樂
宋齊並用漢曲竄易其名以實當代之事其充庭用十
六曲高祖乃去其四存其十二以合四時也如漢曲朱
鷺易為木紀漢曲有所思易為期運集之類是已語之
先王象成之樂不亦逺乎臣嘗觀武帝命歌姬舞女奏
帷慢之樂為歡曲則撫几稱善作哀音則引巾拭淚甚
者至於曲終而碎犀如意數枚是不知禮有樂不可極
之戒詩有好樂無荒之説也其君也哉(武帝與王公集石頭烽火樓令
長沙王晃歌子夜歌之曲曲終打床為數叚碎犀如意數枚)
梁樂章
梁武帝篤信浮屠氏法制善哉大樂大歡天道仙道神
王龍王滅過惡除愛水斷若輪等十曲皆述佛法號為
正樂又有法樂童子伎童子倚歌梵唄設無遮大㑹則
為之至於改漢曲芳樹為於穆言大梁闡運君臣和樂
休祚方逺也若此之類亦多矣欲其形容一代功德而
求福應適速亂亡而已何則佛夷人也其聲夷音也武
帝不奏中華之聲而惟夷音是求其與伊川被髮豈殊
哉已而侯景引胡人渡江遂破臺城王通以為梁亡非
釋迦之罪者罪其崇信之過也臣嘗考梁制十二雅王
雅專於三朝用之凡客入及皇帝出閤入宁變服出四
箱鼓吹作並奏肆夏皇帝升坐黄鐘太蔟二箱更作肆
夏然周禮王出入奏王夏賔出入奏肆夏是肆夏之樂
天子所以享元侯施於賔客可也施之皇帝出入變器
升坐之際不亦乖成周之制紊尊卑之序乎(隋制因之其失一也)
陳樂章
陳武帝詔求宋齊故事太常卿周宏遜奏曰齊氏承宋
咸用元徽舊式惟北郊之禮頗有增益皇帝入壇門奏
永至飲福酒奏嘉胙太尉亞獻奏凱容埋牲奏𨽻幽帝
還便殿奏休成衆官並出奏肅成此乃元徽所闕永明
所加也惟送神之樂宋孝建二年奏肆夏普通薦蔬詔
蕭子雲改諸歌詞奏肆夏其相和引依五音第之非隨
月吹也受禪之後並用梁樂唯改七室舞詞而已天嘉
元年文帝始定圓丘明堂宗廟之樂或以雅名或以韶
名鼓吹作祠用宋曲燕用梁樂蓋取神人不相雜揉也
及後世嗣位沈荒淫佚靡所不至抑又遣宮嬪習北方
簫鼓謂之化北酒酣則奏之陳氏至此江南遂亡舉宗
北歸是代北之應也豈非用夷變夏之禍歟(陳之世盛歌王獻之
桃葉曲曰桃葉復桃葉渡江不用檝但渡無所苦我自迎接汝後隋晉王伐陳始營於桃葉山下及韓擒虎渡
江陳大將陳蠻奴至新林以導北軍初後主自作新歌詞極哀怨令後宮貴人習而歌之其詞曰玉樹後庭花
花開不復乆亦短祚之明兆也可不戒哉)
北齊樂章
北齊文宣初禪未遑改制至武成之時始定四郊宗廟
之樂羣臣出入奏肆夏牲出入薦毛血奏昭夏迎送神
及初獻亞獻禮五方上帝並奏高明之樂入壇門及升
壇飲福就燎位還便殿並奏皇夏以高祖配享奏武德
之樂祼地奏登歌四時祭廟及禘祫皇六世祖司空五
世祖吏部尚書祖秦州刺史曾祖太尉武正公祖文穆
皇帝諸神室並奏始基之樂高祖神武皇帝室奏武德
之樂文襄皇帝室奏文德之樂顯祖文宣皇帝室奏文
正之樂肅宗孝昭皇帝室奏文明之樂其出入之儀並
同四郊之禮至於鼓吹二十四曲皆易古名號叙今功
德漢曲朱鷺為水德思悲翁為出山東艾如張為戰韓
陵上之回為於關隴擁離為滅山胡戰城南為丘武定
巫山高為戰芒山上陵為摛蕭崩將進酒為破候景君
馬黄為定汝頴芳樹為剋淮南有所思為嗣丕基雉子
班為聖道洽聖人出為受魏禪上邪為平瀚海臨高臺
為服江南逺如期為刑罰中石留行為逺聲至化成為
喜瑞臻𤣥雲為成禮樂其陋至於黄雀釣竿之曲雖不
被於鼓吹然不削而去之適蕪累一代之樂矣臣觀後
主時樂工曹妙達安馬駒之徒皆所昵狎至有封王開
府服簮纓為伶人之事後主亦自能度曲别採新聲為
無愁曲音韻窈窕極於哀思曲終樂闋莫不掩涕是不
知好樂無荒職思其憂詩人所以刺唐也然則國入于
周而齊祚以喪豈無所感召而然邪
後周樂章
後周太祖迎魏武入關聲樂闕焉恭帝元年平荆州大
獲梁氏樂器乃詔曰六樂尚矣其聲歌之節舞蹈之容
不可得而詳也自宜依准成周制其歌舞祀五帝日月
星辰用黄帝樂歌大呂祭九州社稷水旱雩禜用唐堯
樂歌應鍾祀四望饗諸侯用虞舜樂歌南呂祀四類幸
辟雍用夏禹樂歌函鍾祭山川用殷湯樂歌小呂享宗
廟用周武王樂歌夾鍾皇帝出入奏皇夏賔出入奏肆
夏牲出入奏昭夏藩國客出入奏納夏功臣出入奏章
夏皇后進羞奏深夏宗室㑹聚奏族夏上酒宴樂奏陔
夏諸侯見奏鷔夏皇帝大射歌騶虞諸侯歌貍首大夫
歌采蘋士歌采蘩其文雖具而未及施用而閔帝受禪
明帝踐阼雖革魏氏之樂未臻雅正天和元年初造山
雲舞以備六代建德二年六代樂成奏於崇信殿其宮
縣依梁三十六架朝㑹皇帝出入奏皇夏太子出入奏
肆夏王公出入奏驁夏諸侯正日獻玉帛奏納夏宴族
人奏族夏大㑹至尊執爵奏登歌十八曲食舉奏深夏
至宣帝時革前代鼓吹為歌曲十有五改漢諸朱鷺為
𤣥精季思悲翁為征隴西艾如張為迎魏帝上之回為
平竇秦擁離為復洪農戰城南為剋沙苑巫山高為戰
河隂上陵為平漢東將進酒為取巴蜀有所思為拔江
陵芳樹為受魏禪上邪為宣重光君馬黄為哲皇出雉
子班為平東夏聖人出為擒明徹而卒至於亡者非歌
曲之罪也鐘鼓無節公私頓弊而已此武帝改樂為七
以林鍾為宮而盧賁以為將亡之證也(林鍾之管即黄鍾下生之義黄
鍾君也而生於臣明隋九五之應也隂者臣也而居孽位隋登庸之兆也)嗚呼六樂復於後
周而後周無成王之治後庭作於大唐而大唐無煬帝
之亂是無它樂在人和不在聲音故也
樂書卷一百六十三
