欽定四庫全書
樂書卷八
宋陳𤾉撰
禮記訓義
學記
學記
宵雅肄三官其始也
儀禮鄉飲酒燕禮皆工歌鹿鳴四牡皇皇者華春秋
襄三年穆叔如晉亦歌是三篇而已蓋鹿鳴主於和
樂四牡主於君臣皇皇者華主於忠信習小雅之三
則和樂君臣忠信之道得而可以入官矣以此勸始
入學之士則所入易以深矣古之教世子必以禮樂
則其教學者亦必以禮樂故皮弁祭菜而示之使敬
教以禮也小雅肄三而誘之使勸教以樂也禮以教
性之中而易慢之心不萌樂以教情之和而鄙詐之
心不入則由教者在所進而不帥者在所懲故入學
鼓篋而孫以出其業所以進之也夏楚二物而扑以
收其威所以懲之也周官小胥掌學士之徴令而比
之撻其怠慢者徴而比之鼓篋孫業之謂也撻其怠
慢者夏楚收其威之謂也然則教之大倫先禮樂者
六經之道同歸禮樂之用為急故也天子之學曰辟
雝辟之以禮雝之以樂則太學始教以禮樂可知由
是觀之禮樂豈不為教之始終歟
不學操縵不能安弦不學博依不能安詩不學雜服不
能安禮不興其藝不能樂學
不學操縵不能安弦以至不學雜服不能安禮學者
之於業也不興其藝不能樂學教者之於人也凡物
操之則急縱之則慢故縵之為樂鍾師磬師教而奏
之所謂操縵則燕樂而已此固音之所存而易學者
也凡物雜為文色雜為采古者冠而後服備未冠則
衣冠不純素所服采服之雜服而已此固禮之所存
而易學者也子衿之詩曰青青子衿子寧不嗣音蓋
嗣音絃歌之音也青衿雜服之類也未冠之士責以
嗣音服以青衿則安弦安禮始學者之事也然則安
詩安樂何獨不然詩有六義比興與存焉學博依則
多識鳥獸草木之名比興以名之也教有三物六藝
與存焉興其藝則徳行成於外賔興以勸之也賔興
以勸之則人人未有不自勸而樂學矣然操縵博依
雜服之類音學之末節始學者之所及也故安弦必
始於操縵安詩必始於博依安禮必始於雜服是皆
先其易者後其節目可謂善學矣安弦而後安詩學
樂誦詩之意也安詩而後安禮興詩而後立禮之意
也夔教胄子必始於樂孔子語學之序則成於樂内
則就外傅必始於書計孔子述志道之序則終於游
藝豈非樂與藝固學者之終始歟
善歌者使人繼其聲善教者使人繼其志
善歌者直已而陳徳未嘗無可繼之聲善教者易直
以開道未嘗無可繼之志其聲為可繼則氣盛而
化神其志為可繼則德盛而教尊其故何哉其為言
也約而達微而臧罕譬而喻故也
古之學者比物醜類鼓無當於五聲五聲弗得不和水
無當於五色五色弗得不章學無當於五官五官弗得
不治師無當於五服五服弗得不親
夫聲中於宫觸於角驗於徴章於商宇於羽倡和清
濁迭相為經非得鼓為之君而唱節之則五聲雖奏
而不和者有矣夫色青於震白於兊赤於離黑於坎
黄於坤相有以章相無以晦非得水為之主則潤色
雖施而不章者有矣耳目鼻口形能各有接而不相
能者是之謂天官心居中虚以治五官是之為天君
蓋五官不思而蔽於物物交物則引之而已善假學
以治之使目非是無欲見斯徹而為明矣使耳非是
無欲聞斯徹而為聰矣使口非是無欲言斯𨽻乎善
矣使心非是無欲慮斯凝於神矣莊子曰五官皆備
謂之天樂蓋本諸此不然則六鑿相攘心從而壞矣
衰有斬有齊功有大有小而緦則一焉所謂五服也
或以恩以義而制或以節以權而制升數有多寡歲
月有久近凡稱情為之隆殺而已非假師以訓廸之
而五服之制不明於天下而學士大夫欲短䘮者有
之此百姓不親五品不遜所以有待契之敷教也總
而論之鼓非與乎五聲而五聲待之而和水非與乎
五色而五色待之而章學非與乎五官而五官待之
而治師非與乎五服而五服待之而親是五聲五色
五官五服雖不同而同於有之以為利鼓也水也學
也師也雖不一而一於無之以為用然則古之學者
比物醜類而精微之意有寓於是非夫窮理之至者
孰能與此
樂記
凡音之起由人心生也人心之動物使之然也感於物
而動故形於聲聲相應故生變變成方謂之音比音而
樂之及干戚羽旄謂之樂
禮自外作而文樂由中出而静虚一而静者其人心
乎此凡音之起所以由人心生也人心離静而動豈
自爾哉有物引之而已今夫去心以感物雖動猶静
由心以感物無静而非動無静而非動則物足以撓
之其能不形於聲乎形於聲故有鼓宮宫動鼓角角
應而以同相應也彈羽而角應彈宫而徵應而以異
相應也以同相應則一倡一和而未始不有常以異
相應則流行散徙不主故常而生變矣然心動不生
心而生聲聲動不生聲而生音語樂則未也比音而
樂之動以干戚之武舞飾以羽旄之文舞然後本末
具而樂成焉是豈不謂𤼵於聲音形於動静有以盡
性術之變歟由是觀之樂者心之動也聲者樂之象
也文采節奏聲之飾也羽籥干戚樂之器也君子動
其本樂其象然後治其飾舉其器則凡音之起由人
心生者其本也形於聲而生變者其象也變成方者
其飾也比音而樂之及干戚羽旄者其器也四者備
矣樂之所由成也周官大司樂以五聲攷八音以八
音節六舞而大合樂焉是樂至舞然後大成也舜作
樂以賞諸侯而曰觀其舞而知其徳孔子語樂於顔
淵而曰樂則韶舞其知此歟言變成方謂之音又言
聲成文謂之音何也曰方有東西南北之異域非變
之曲折不足以成之則倡和有應回邪曲直各歸其
分聲之所以成方也文有青黄赤黑之異飾非聲之
雜比不足以成之則比物以飾節節奏合以成文聲
之所以成文也變成方將以成樂音之始也聲成文
必寓於政音之終也經不云乎審樂以知政而治道
備矣言凡音之起由人心生不言聲者音之所起由
乎聲聲之所起由乎心聲音具而樂成言音之所起
由人心生則聲固不待言而喻矣
樂者音之所由生也其本在人心之感於物也是故其
哀心感者其聲噍以殺其樂心感者其聲嘽以緩其喜
心感者其聲𤼵以散其怒心感者其聲粗以厲其敬心
感者其聲直以廉其愛心感者其聲和以柔六者非性
也感於物而後動是故先王慎所以感之者
樂出於虚必託乎音然後𤼵音生於心必感乎物然
後動是樂者音之所由生其本在人心之感於物也
蓋人心其静乎萬物無足以撓之而性情之所自生
者也攝動以静則喜怒哀樂未𤼵而為中則性也君
子不謂之情離静以動則喜怒哀樂中節而為和則
情也君子不謂之性其故何哉人函天地隂陽五行
之氣有哀樂喜怒敬愛之心然心以情變聲以心變
其哀心感者未始不戚戚故其聲噍以殺其樂心感
者未始不蕩蕩故其聲嘽以緩其喜心感者多毗於
陽故其聲𤼵以散其怒心感者多毗於隂故其聲粗
以厲敬心感者内直而外方故聲必直以廉愛心感
者内諧而外順故聲必和以柔則志微噍殺之音作
而民思憂哀心所感然也嘽諧易簡之音作而民康
樂樂心所感然也流散滌濫之音作而民淫亂喜心
所感然也粗厲猛起之音作而民剛毅怒心所感然
也廉直莊誠之音作而民肅敬敬心所感然也寛裕
順和之音作而民慈愛愛心所感然也凡此六者非
性之正也感於物而後動則其情而已乃若其情則
能慎其所以感之窮人心之本知六者之變使姦聲
不留聰明淫樂不接心術合生氣之和道五常之行
使之陽而不散隂而不宻剛氣不怒柔氣不懾各安
其位而不相奪則正人足以副其誠邪人足以防其
失而治道舉矣若夫不知慎所以感之則彼必有悖
逆詐偽之心淫泆作亂之事以强脅弱以衆暴寡以
智詐愚以勇苦怯窮人欲滅天理者矣其欲君子以
好善小人以聽過移風易俗天下皆寧不尤難哉此
言哀樂喜怒敬愛感物之序也禮運言喜怒哀懼愛
惡欲自然之序也
故禮以道其志樂以和其聲政以一其行刑以防其姦
禮樂刑政其極一也所以同民心而出治道也
聖人之於易制禮於謙作樂於豫明政於賁致刑於
豐則禮樂者政刑之本政刑者禮樂之輔古之人所
以同民心出治道使天下如一家中國如一人者不
過舉而措之而已今夫姦聲感人而逆氣應之逆氣
成象而淫樂興焉正聲感人而順氣應之順氣成象
而和樂興焉先王之作樂也必謹所以感之故禮自
外作而道志於内樂由中出而和聲於外政以一不
齊之行刑以防不軌之姦謹所以感之之術也其極
則一於同民心使之無悖逆詐偽之心一於出治道
使之無淫泆作亂之事謹所以感之之效也易曰聖
人感人心而天下和平本諸此歟此因人心之感物
而動故先王謹所以感之而以禮樂政刑出治道下
文因人之好惡無節故先王以人為之節而以禮樂
政刑備治道相為終始故也
樂書卷八
