欽定四庫全書
樂書卷七十四
宋陳𤾉撰
詩訓義
商頌(那)
那
猗與那與置我鼗鼓奏鼓簡簡衎我烈祖湯孫奏假綏
我思成
正北之坎為革則鼔為冬至之日音而冒之以啟蟄
之日其聲象雷其形象天其於樂象君故鼓柷鼔敔
鼓瑟鼔鐘鼓簧鼓缶皆謂之鼔以五聲非鼔不和故
也記曰鼔無當於五聲五聲弗得不和此其意歟盖
其制始於伊耆氏之土鼔備於夏后氏之足鼓商人
貫之以柱謂之楹鼓周官以大僕建路鼔于大寢門
之外儀禮大射建鼓在阼階西南鼓則其所建楹鼓
為一楹四稜焉貫鼓於其端猶四植之桓圭也莊子
曰負建鼔可負必以楹貫而置之矣所謂置我鞉鼓
者如此鞉兆奏鼓者也言奏鼔簡簡則鞉從之矣禮
記曰禮反其所自生樂樂其所自成湯之孫子奏鞉鼔
以衎烈祖假有廟非特昭先祖之功而已亦所以樂其
所自成也烈祖庸詎釋我而不綏之邪在易之豫先王
作樂殷薦之上帝以配祖考殷人郊丘之祭以祖考配
上帝猶且以樂薦而先之況宗廟烝嘗之祭乎此那祀
成湯所以先樂後禮之意也豈非記所謂殷人尚聲耶
鞉鼓淵淵嘒嘒管聲
革音兆於北方則播而為鼗鼔竹音運乎十二月則
發而為管聲周官大司樂靁鼓靁鼗以禮天神靈鼓
靈鼗以禮地示路鼓路鼗以禮人鬼則鼗鼓淵淵非
靁鼓靁鼗靈鼔靈鼗也路鼔路鼗而已以孤竹之管
禮天神孫竹之管禮地示陰竹之管禮人鬼則嘒嘒
管聲非孤竹之管也陰竹之管而已言鼗鼓繼之以
淵淵言管聲先之以嘒嘒何也盖鞉鼓必待奏之然
後聞其聲管聲與鞉鼓合奏聞其嘒嘒之聲知為管
聲而已此細大不踰無相奪倫之意也
既和且平依我磬聲
先王作樂本之以五行文之以五聲㕘之以八卦播
之以八音八卦之所君者乾也八音之所主者磬也
故磬音出於乾而已盖乾位西北而天屈之以為無
有曲折之形焉所以立辨也故方有西有北時有秋
有冬物有金有玉分有貴有賤位有上有下而親疎
長幼之理皆辨於此矣古人論磬嘗謂有貴賤焉有
親疎焉有長幼焉三者行然後萬物成天下樂之故
在廟朝聞之君臣莫不和敬閨門聞之父子莫不和
親族黨聞之長幼莫不和順夫以一器之成而功化
有至於此則磬之所尚豈在夫石哉凡尚聲為衆聲
所依而已商樂以磬為主故言依我磬聲舜樂以簫
為主故言簫韶九成
庸鼓有斁萬舞有奕
庸鼓鐘鼓之大者也萬舞舞之大者也商之作樂在
蕩則奏鼓簡簡大矣而未備在湯孫則嘒嘒管聲備
其細以成大記曰商人尚聲臭味未成滌蕩其聲樂
三闋然後出迎牲聲音之號所以詔告於天地之間
豈不以樂之大然耶觀舜堂上之樂戛擊鳴球搏拊
琴瑟以詠所以貴人聲也堂下之樂則管鞉鼓合止
柷敔笙鏞以間所以賤樂器也那祀成湯之樂堂上
言依我磬聲則戛擊鳴球搏拊琴瑟之類舉矣堂下
言鞉鼓管鏞則柷敔笙簫之類舉矣國語曰聲應相
保曰和細大不踰曰平商之作樂細大和髙下平上
下諧逺有以廣聲教備有以成事業其於致太平也
何有那祀成湯詳於樂而略於禮者以其祖有功而
樂象功故也烈祖祀中宗言清酤和羮之禮而不及
樂者以其宗有徳而禮成徳故也閟宮言萬舞洋洋
美其形容之衆大也此言萬舞有奕美其綴兆之衆
大也由是觀之萬舞之舞在商為大濩在周為大武
周官皆以大司樂掌之其為衆大可知先儒謂以武
王用萬人定天下言之不考商頌之過也
樂書卷七十四
