欽定四庫全書
樂書卷十六
宋陳𤾉撰
禮記訓義
樂記
夫豢豕為酒非以為禍也而獄訟益繁則酒之流生禍
也是故先王因為酒禮壹獻之禮賔主百拜終日飲酒
而不得醉焉此先王之所以備酒禍也
天食人以五氣地食人以五味豕天産也酒地味也
豢豕而食所以養隂為酒而飲所以養陽飲食雖人
之大欲不能不速訟隂陽雖人之資養不能不為寇
然則豢豕為酒所以為禮非以為禍而獄訟益繁則
酒之流湎生禍亦已大矣莊周謂以禮飲酒始乎治
常卒乎亂者此也先王知其然於書有彛酒之戒羣
飲之誅於禮有幾酒之察屬飲之禁猶以為未也又
寓教戒之意於器皿之間彛皆有舟其載有量尊皆
有罍其鼓有節爵以角觥以兕以至傷而為觴單而
為觶孤而為觚戔而為醆散而為散止而為禁無非
備酒禍也故因是為酒禮則饗以訓恭儉爵盈而不
敢飲為禮而已酒正所謂共賔客之禮酒是也燕以
示慈惠而謂之飲酒酒人所謂共賔客之飲酒是也
古之人饗禮上公九獻侯伯七獻子男五獻凡大國
之孤執皮帛以繼小國之君凡諸侯之卿其禮各下
其君二等以下及其士大夫皆如之禮器曰三獻之
介君專席而酢焉季孫宿曰得賜不過三獻由此推
之孤同子男之君五獻卿大夫下其君之等三獻則
一獻之禮非士之燕禮士之饗禮而已一獻之禮非
不簡也而賔主至於百拜終日飲酒非不久也而不
得醉焉是以華實副為禁而以進為文者也然則先
王為禮以備酒禍可謂至矣言士之饗禮如此則自
士而上可知也今夫饗禮以仁賔客豈獨備禍邪蓋
偽不去則誠不著不足為禮之經故也彼昧是者以
賔主百拜為華日昃不飲為過抑何不知先王為禮
之意也春秋之時晉侯享季孫宿以加籩之禮鄭伯
享趙孟具五獻之籩豆焉是以子男之禮享大夫也
豈禮意歟此言終日飲酒而不得醉詩言厭厭夜飲
不醉無歸者終日飲而不得醉為行饗禮故也不醉
無歸為燕同姓故也
故酒食者所以合歡也樂者所以象徳也禮者所以綴
淫也是故先王有大事必有禮以哀之有大福必有禮
以樂之哀樂之分皆以禮終
荀卿曰為之鍾鼓管磬琴瑟竽笙使足以合歡定和
而已蓋酒食禮之物而物非禮也合歡樂之官而官
非樂也酒食以合歡則禮之所施樂未甞不有以通
之也知樂幾於禮則樂之所施禮未甞不有以節之
也然合歡以為樂非特樂其情而已必有以象徳而
形容之也酒食以為禮非特淫其徳而已必有以綴
淫而攣屬之也在易之需言君子以飲食燕樂酒食
合歡之意也豫言先王作樂崇徳樂以象徳之意也
曲禮曰富貴而知好禮則不驕不淫禮以綴淫之意
也先王於事之大者必有禮以哀之於福之大者必
有禮以樂之死亡凶札禍烖天事之大者也圍敗冦
亂人事之大者也大宗伯皆以凶禮哀之所謂有大
事必有禮以哀之也以脈膰之禮親兄弟之國而與
之同福禄以慶賀之禮親異姓之國而與之和安樂
所謂有大福必有禮以樂之也彼哀而我哀之彼樂
而我樂之哀樂之分雖異情而皆以禮終則禮達而
分定矣孰謂禮者先王為之以强世哉老氏以為忠
信之薄而亂之首蓋亦有為而言然樂所以象徳又
言樂章徳禮所以綴淫又言刑以坊淫者象以像之
所以形容之也章以彰之所以著明之也禮以綴淫
而使之不縱刑以坊淫而使之不溢相為表裏故也
樂也者聖人之所樂也而可以善民心其感人深其移
風易俗故先王著其教焉
聖人之於樂非志於獨樂而已將以為治也顯之為
德教可以善民心妙之為道化可以感人深善民心
則惻隠羞惡之心達而為仁義恭敬是非之心達而
為禮智有若泉之始達也感人深則動蕩血脉通流
精神非若水之可測也詩曰宜民宜人語曰節用而
愛人使民以時則人有十等非特民也善民心則通
賤者之欲而已貴者不與焉感人深則貴賤雖在所
感而風俗或未周焉孔子曰移風易俗莫善於樂由
是觀之百里不同之風其氣有剛柔千里不同之俗
其習有善惡樂之善民心感人深則至剛之風可移
而為柔至惡之俗可易而為善移風而使之化易俗
而使之變為樂之效如此而先王著之以為教則一
道徳同風俗天下為一家中國為一人矣豈非以防
民情而教之和然邪樂行而倫清卒乎移風易俗天
下皆寧者此也是篇始之以聖人所樂之情終之以
先王著教之文非神明於至徳妙道孰能與此夏氏
多辟受徳昬淫樂比里之哇悦傾宫之艷靡靡然以
常舞為風朝歌為俗而不知所以移易之者豈不為
聖王罪人乎樂則移風易俗詩止於移風何也曰
詩仁言也樂仁聲也仁言不如仁聲之入人深也故
其異如此雖然風可得而移俗可得而易人之風俗
也修其教不易其俗齊其政不易其宜天之風俗也
記之言樂或曰先王著其教或曰君子成其教者蓋
樂之為教著必有驗乎㣲成必有驗乎虧著其㣲者
非一世之積故言先王成其虧者非成徳者不能故
言君子
夫民有血氣心知之性而無哀樂喜怒之常應感起物
而動然後心術形焉是故志微噍殺之音作而民思憂
嘽諧慢易繁文簡節之音作而民康樂粗厲猛起奮末
廣賁之音作而民剛毅廉直勁正莊誠之音作而民肅
敬寛裕肉好順成和動之音作而民慈愛流辟邪散狄
成滌濫之音作而民淫亂
民生而静有血氣心知之常性應感起物而動無哀
樂喜怒之常情以有常之性託無常之情則心術之
形固非我也實自物而已蓋樂以音變音以民變是
故志㣲噍殺之音作而民思憂哀心所感然也嘽諧
慢易繁文簡節之音作而民康樂樂心所感然也粗
厲猛起奮末廣賁之音作而民剛毅怒心所感然也
廉直勁正莊誠之音作而民肅敬敬心所感然也寛
裕肉好順成和動之音作而民慈愛愛心所感然也
流辟邪散狄成滌濫之音作而民淫亂喜心所感然
也由前則以心論聲而其辭略由後則以音論民而
其辭詳此其序所以不同也總而論之其音作而民
思憂亡國之音也其音作而民康樂治世之音也其
音作而民淫亂亂世之音也治世之音居亂亡之中
者以謂世治而不知戒不亡則亂矣此記樂者之微
意也今夫肉倍好者璧也好倍肉者瑗也肉好如一
旋而不可窮者環也肉好之音豈其音旋而不可窮
邪樂音謂之狄猶夷狄謂之狄以有禽獸之道也順
成之音則其音順而治狄成之音則其音逆而亂
是故先王本之情性稽之度數制之禮義合生氣之和
道五常之行
凡樂生於音而人心存焉凡音生於人心而情性係
焉故其音角者情喜而性仁其音商者情怒而性義
其音徴者情樂而性禮其音羽者情悲而性智其音
宫者情恐而性信則自人有血氣心知之性以至五
者之音作而民應之無非本之情性也蓋樂者根之
人心本之情性其在度數則枝葉而已故求樂必自
五音始求五音必自黄鍾始自黄鍾之長而以黍累
之則别於分忖於寸蒦於尺張於丈信於引而五度
審矣自黄鍾之數而以一推之則紀於一協於十長
於百大於千衍於萬而五數備矣然度數之在天下
被之於文則久而必息寓之節奏則久而必絶要在
稽之而已稽之勿疑則其數足以正其度而音正矣
既稽之度數使百度得數而有常又制之禮義使百
體齊運而順正其大足以合天地生氣之和而不乖
其㣲足以道人性五常之行而不悖則天下之理得
而成位乎其中矣今夫至陽赫赫至隂肅肅赫赫應
乎地肅肅出乎天兩者交通咸和而物生焉者生氣
之和也樂有以合而同之宫動脾而和正信商動肺
而和正義角動肝而和正仁徴動心而和正禮羽動
腎而和正智者五常之行也樂有以道而達之故天
地訢合隂陽相得區萌達羽翼奮胎生者不殰卵生
者不殈合生氣之和之效也樂行而倫清耳目聰明
血氣和平移風易俗天下皆寧道五常之行之效也
所謂樂通倫理如此而已然人之情性在禮為中和
在易為利貞利貞天徳也中和人道也説天者莫辨
乎易説人者莫辨乎禮故其别若此聖人作樂以應
天此言先王者自内言之為聖自外言之為王其實
一也
使之陽而不散隂而不宻剛氣不怒柔氣不懾四暢交
於中而𤼵作於外皆安其位而不相奪也
夫樂者音之所由生其本在人心之感於物也故喜
心感者其聲𤼵以散哀心感者其聲噍以殺是陽易
失之散隂易失之密也怒心感者其聲粗以厲愛心
感者其聲和以柔是剛氣易失之怒柔氣易失之懾
也先王知樂之感人如此故合天地生氣之和道人
性五常之行使之陽氣宜散而不散隂氣宜宻而不
宻一適天地之和以暢之而已周語言氣無滯隂亦
無散陽是也剛氣宜怒而不怒柔氣宜懾而不懾一
適人性之和以暢之而已記言樂行而倫清血氣和
平是也周官典同掌六律六同之和以辨隂陽之聲
陂聲散險聲歛正聲緩陂則陽而散歛則隂而宻陽
而不至於散隂而不至於宻其正聲之緩乎論隂陽
如此則剛柔可知矣凡四暢交於一體之中而𤼵作
於一體之外則隂陽皆安其位而陽不奪隂而散隂
不奪陽而宻剛柔皆安其位而柔不奪剛而懾剛不
奪柔而怒夫然則聲應相保而為和細大不踰而為
平而樂之道歸焉耳書以八音克諧無相奪倫為舜
樂之成詩以笙磬同音以籥不僭為周樂之美皆此
意歟記言宫商角徴羽之音而曰五者皆亂迭相陵
謂之慢然則五者皆亂非所謂皆安其位迭相陵非
所謂不相奪是亦怨怒哀思之音而已豈識所謂治
世之音安以樂哉剛柔言氣而隂陽不言者隂陽氣
之大者也於氣言剛柔則隂陽舉矣隂陽之氣自得
之於天者言之剛柔之氣自得之於地者言之
樂書卷十六
