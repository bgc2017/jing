欽定四庫全書
樂書卷二十五
宋陳𤾉撰
禮記訓義
樂記
為人君者謹其所好惡而已矣君好之則臣為之上行
之則民從之詩云誘民孔易此之謂也
君者臣之倡上者下所儀故君以心好之則臣未有
不為之於朝上以迹行之則民未有不從之於下然
則人君之於民所以觸而𤼵之者豈難也哉不過謹
吾好惡示之使知禁而已上之好惡可不謹歟子夏
之於詩仲尼盖嘗引而進之不可謂不達其意矣始
以貊其德音美王季之德中以肅雍和鳴頌成王之
樂終又以牖民孔易勉之是子夏之於魏欲使是君
為成周之君是民為成周之民彼其用心不亦仲尼
欲為東周之意乎文侯誠能移溺音之好而好是德
音内以和心外以肅敬則樂行而民嚮方天下皆寜
矣豈特魏哉如不能乎其好惡反周道之正而已然
子路之於祭君子以為知禮子夏之於魏君子以為
知樂至孔子論帝王之禮樂不以告回者語之夫豈以
二子為不知之邪要之得禮樂以成德克允蹈而行之
者惟回而已莊周亦謂回忘禮樂孰謂周也詭於聖人
然後聖人作為鞉鼓椌楬壎箎此六者德音之音也然
後鍾磬竽瑟以和之干戚旄狄以舞之此所以祭先王
之廟也所以獻酬酳酢也所以官序貴賤各得其冝也
所以示後世有尊卑長幼之序也
見乃謂之象形乃謂之噐聖人作樂以𤼵諸聲音者
寓之象以稽諸度數者寓之噐是故作革以為鞉鼓
而鞉所以兆奏鼓者也作木以為椌楬而楬所以止
合樂者也作土為壎而始有所倡作竹為篪而終
有所和則播鞉而鼓從之中聲以發焉擊椌而楬
止之中聲以節焉吹壎而箎應之中聲以和焉蓋弦
歌詩頌中聲之所止也而謂之德音則鞉鼓椌楬壎
箎中聲之所出也謂之德音之音不亦冝乎樂以中
和為用而和以中為始故國語之論八音不過曰道
之以中徳詠之以中音然則德音之音豈不存於中
德乎聖人既作為六者之噐以寓德音之樂抑又越
之金石以為鍾磬宣之匏絲以為竽瑟所以諧其聲
舞武以干戚舞文以旄狄所以動其容則八音克諧
無相奪倫而神人奚適不和哉此所以祭先王之廟
而幽足以交於神獻酬酳酢而明足以交於人行之
當時而官序貴賤莫不得其冝示之後世而尊卑長
幼莫不得其序也何害德淫色之有孰謂古樂之發
不可用之祭祀邪大司樂奏宗廟之樂始於鼗鼓管
磬終於九德之歌九㲈之舞者此也今夫樂之在噐
以鼓為君以相為相在聲以宫為君以商為臣歌在
上而貴舞在下而賤凡理之形見於樂者未有不寓
貴賤尊卑長幼之意是樂之所樂而禮未嘗不行於
其間不亦知樂㡬於禮之意歟不言柷敔而言椌楬
者柷以中虛為用而聲出焉故又謂之椌敔以伏虎
為形而聲伏焉故又謂之楬蓋聲之出也樂由之合
焉聲之伏也樂由之止焉亦隂陽之義也書不云乎
合止柷敔
鍾聲鏗鏗以立號號以立横横以立武君子聽鍾聲則
思武臣石聲磬磬以立辨辨以致死君子聽磬聲則思
死封疆之臣絲聲哀哀以立亷亷以立志君子聽琴瑟
之聲則思志義之臣竹聲濫濫以立㑹㑹以聚衆君子
聽竽笙簫管之聲則思畜聚之臣鼓鼙之聲讙讙以立
動動以進衆君子聽鼓鼙之聲則思將帥之臣君子之
聽音非聽其鏗鏘而已也彼亦有所合之也
古者上農捇土出金以為鍾上工磨石出玉以為磬
鍾於五行為金於五事為言於五藏為氣於五性為
義金則奏而為鏗鏘言則𤼵而為號令直其氣所以
立横方其義所以立武此聽其聲所以思武臣也磬
於八音為石於八卦為乾石則其形曲折而有别乾
則其行剛健而不䧟有别所以立辨不䧟所以致死
此聽其聲所以思死封疆之臣也琴瑟則静好而其
音同出於絲絲聲則噍殺而哀㓗静而亷依義以立
志而已此聽其聲所以思志義之臣也竽笙簫管則
𤼵猛而其音同出於竹竹聲則動濁而濫合比而㑹
有聚衆之義焉此聽其聲所以思畜聚之臣也鼓為
樂之君而鼙則卑者所鼓其為革聲一也士譁而讙
羣趨而動有進衆之義焉此聽鼓鼙之聲所以思將
帥之臣也蓋有死封疆之臣則外足以保疆場有志
義之臣則内足以厲風俗有畜聚之臣其衆足以順
治有勇武將帥之臣其威足以無敵為國之道無競
惟人而已君子之於音聽之在心不在耳彼其音之
所𤼵亦誠有所合之也豈在恱鄭衛之鏗鏘而已哉
魏文侯之為君蓋不知此子夏所以深諭之也合而
謂之言鍾聲鼓鼙之聲則知絲之為琴瑟竹之為竽
笙簫管也言絲聲竹聲則知鍾之為金鼓鼙之為革
也言石聲磬則金聲鍾之類見矣言竹聲濫則石聲
清之類見矣匏竹異制言竹則匏在其中矣革木一
聲言革則木在其中矣就八者單出言之故謂之聲
由聽其雜比言之故謂之音聽音必言君子者惟君
子為能知樂故也八音不言土者以七音待土賛之
而後和故也鄭康成以石聲磬當為罄字之誤豈經
㫖哉於𫝊有之金聲鏗鏗以立横横以勁武金聲正
則人思武矣石聲硜硜以立别别以致死石聲正則
人思死節矣絲聲哀哀以立亷亷以立志絲音正則
人將立操矣竹音濫濫以立㑹㑹以聚衆竹音正則
人思和治矣土音濁濁以立太太以含育土音正則
人思寛厚革音讙讙以進衆革音正則人思毅勇匏
音啾啾以立清清以忠謹匏音正則人思恭愛木音直
直以立正正以寡欲木音正則人思㓗已亦足𤼵明
此矣古人嘗謂與其有聚歛之臣寧有盗臣然則畜
聚之臣何足思哉蓋畜聚之臣則畜衆而使之聚若
鄉遂之官是已非所謂聚歛之臣也聚歛之臣孔子
嘗欲鳴鼓而攻之則子夏學於孔子者也其肯語而
思之乎琴瑟之音言哀鼓鼙之音言讙者蓋琴瑟夏
至之音一隂生之時也鼓鼙冬至之音一陽生之時
也陽主樂隂主哀陽主譁隂主静此其音所以不同
樂書卷二十五
