欽定四庫全書
樂書卷三十七
宋陳暘撰
周禮訓義
天官
膳夫
地官
大司徒鄉大夫封人鼓人
膳夫
膳夫以樂侑食卒食以樂徹于造
禮者天地之節也樂者天地之樂也君子知禮之初
始諸飲食人之大欲存焉故節之於頥以為禮樂之
於需以為樂然則天子一食之間有不在禮樂乎蓋
王日一舉鼎十有二物則天數也以樂侑食卒食以
樂徹于造者無大䘮大荒大扎無天地之烖邦之大
故則王可以樂之時孟子所謂樂以天下者也語曰
亞飯干適楚三飯繚適蔡四飯缺適秦毎飯異樂毎
樂異工侑食之樂大致如此然王日一舉以樂侑食
者膳夫之職至於大食三侑又大司樂之職也古者
飲必告飽告飽必侑特牲三飯告飽而侑則九飯三
侑矣荀卿大戴皆言三侑之不食則以樂侑食至於
三禮之大成也禮之大成者皆令奏鐘鼓則知非三
侑之食無鐘鼓矣𫝊曰王者飲食有食舉之樂所以
順天地養神明求福應蓋本諸此
大司徒
大司徒以樂禮教和則民不乖
大宰之於禮典小宰之於禮職大司樂之於合樂皆
和邦國諧萬民是禮以敬為本而其用在和樂以樂
為用而其本在和故禮交動乎上樂交應乎下和之
至也蓋禮樂於六藝為首和於六德為終以樂禮之
藝逹六德之和以教民則有以同民心出治道可使
向方而觀德矣其於移風易俗也何有先王著之以
為教君子廣以成之不過如此書曰契為司徒敬敷
五教在寛記曰司徒修六禮以節民性明七教以興
民德是為樂禮以教和者王也佐王以樂禮教和者
大司徒也穆王命君牙為大司徒𢎞敷五典式和民
則非以樂教而何蓋父子之道天性也古之教者必
自父子始至於長幼和順於鄉遂君臣和敬於朝廷
莫不自此移之矣故曰樂者審一以定和所以合和
父子君臣附親萬民是先王立樂之方也然以此教
民非樂之至也語其至則奏之以無怠之聲謂之以
自然之命道可載而與之俱矣
以五禮防萬民之偽而教之中以六樂防萬民之情而
教之和
禮者天秩之經存乎天而有隂陽樂者人道之大存
乎人而有文武吉嘉賓禮之屬乎陽也凶與軍禮之
屬乎隂也雲門大咸大㲈大夏樂之本乎文也大濩
大武樂之本乎武也五禮自外作皆本之忠信文之
義理以之防民偽而教之中使之因性以復命也六
樂由中出皆文之五聲播之八音以之防民情而教
之和使之因情以復性也蓋喜怒哀樂未𤼵謂之中
而禮所以制之𤼵而皆中節謂之和而樂所以道之
故曰利貞者性情也中出於性而近貞和出於情而
近利利貞天道也惟聖人為能與故於乾言之中和
人道也惟賢人能之故於大司徒言之然教敬以祀
禮教讓以陽禮教遜以隂禮教和以樂禮此因民常
而施教所以輔相之也以五禮防萬民之偽而教之
中以六樂防萬民之情而教之和此防其情偽而教
之所以裁成之也古之人所以致禮樂明備天地官
者本諸此歟禮主防偽以教中而樂非不豫焉記曰
惟樂不可以為偽樂者中和之紀是也樂主防情以
教和而禮非不豫焉記曰禮者因人情而為之節文
禮之用和為貴是也
鄉大夫
鄉大夫之職鄉射之禮五物詢衆庶一曰和二曰容三
曰主皮四曰和容五曰興舞
古者諸侯之射必先行燕禮以燕禮考之升歌鹿鳴
下管新宫笙入三成遂合鄉樂若舞則勺然則鄉射
之禮興舞亦如之矣蓋鄉射之禮升歌於堂上降管
於堂下然後舞動其容而不知手足之舞蹈是雖為
所樂之極亦特其末者而已記曰樂者非謂黄鍾干
揚也樂之末節也故童子舞之射之興舞非特於鄉
為然王之燕射樂師帥射夫以弓矢舞大射大司樂
詔諸侯以弓矢舞是知自王逹於庶人凡射未甞不
以舞終焉衛之賢者仕於伶官詩人謂皆可以承事
王者不過美其公庭萬舞執籥秉翟而已然則鄉大
夫賓興賢能而所詢及此不亦宜乎國語謂親戚為
詢拘矣古者射不主皮此言主皮者不主皮所以觀
德行之本主皮所以觀藝儀之末本在於上非衆庶
所知故也
封人
封人凡祭祀飾其牛牲設其楅衡置其絼共其水槀歌
舞牲及毛炮之豚
歌詠其聲於堂貴人聲也舞動其容於庭容斯為下
矣先王於祭祀之牲貴牡不貴牝貴小不貴大貴純
不貴厖貴充不貴疾其出入奏昭夏其設飾則歌舞
之豈特樂其牲為哉廼所以樂神也然必責之封人
者封人所掌者土事牲之所資以養者土物資養於
土物者使掌土事者歌舞之以明樂於所供而不以
物儉其神故也
鼓人
鼓人掌六鼓四金之音聲以節聲樂以和軍旅以正田
役
聖人作易參天兩地而倚數因參而三之其數六因
兩而兩之其數四鼓陽也而六之參天之數也金隂
也而四之兩地之數也凡物動而有聲聲變而成音
其為聲也或虚實相成或幽顯相形雖有萬不同其
本則一而已其為音也或雜比成文或曲折成方雖
當□不同其音亦一而已六鼓四金皆文之以五聲
播之以八音而鼓人掌教之者以為聲樂易以流吾
以是節之軍旅易以乖吾以是和之田役易以亂吾
以是正之節聲樂所以飾喜也和革旅所以飾怒也
正田役所以飾事也記曰樂也者節也豈節聲樂之
意邪易曰恱以先民民忘其勞恱以犯難民忘其死
豈和軍旅正田役之意邪六鼓四金必掌以鼓人者
鼓為樂之君故也
樂書卷三十七
