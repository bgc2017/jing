欽定四庫全書
樂書卷九十五
宋陳𤾉撰
孟子訓義
告子
至於聲天下期於師曠是天下之耳相似也
天五與地十合而生土於中其聲為宫地四與天九
合而生金於右其聲為商天三與地八合而生木於
左其聲為角地二與天七合而生火於上其聲為徵
天一與地六合而生水於下其聲為羽天數五奇地
數五偶奇偶相資而五聲成焉蓋五聲之變不可勝
窮也而師曠能精之故天下之語樂者其聲必期於
師曠是天下之耳相似也然耳之於聲天下有同聽
焉必期於師曠者豈以其聰聽出乎其類故邪
昔者王豹處於淇而河西善謳緜駒處於高唐而齊右
善歌華周把梁之妻善哭其夫而變國俗有諸内必形
諸外為其事而無其功者髠未嘗覩之也是故無賢者
有則髠必識之矣
外以内為本功以事為始故有諸内未嘗不形諸外
猶之苟有車必見其軾茍有衣必見其敝也有其事
者未嘗不無其功猶之苟或言之必聞其聲茍或行之
必見其成也今夫善謳如王豹處於淇水而河西以謳
相高善歌如緜駒處於高唐而齊右以歌相軋其樂心
感之然也與韓娥為曼聲長歌而雍門善歌同意齊莊
公伐莒大夫華旋把殖勇於死敵而三軍披靡卒没於
戎事焉其妻聞而哭之城隅為之傾國俗為之變其哀
心感之然也與韓娥為曼聲哀哭而雍門善哭同意凡
此皆誠之形於内而物應於外為其事而有其功者也
若夫賢者之於國異於是其君用之則言聽計從道洽
政治天下雖廣可使風俗同而如一家中國雖大可使
心德同而如一人其攄諸内而形外為其事而有功豈
特變國俗而已哉淳于髠徒知魯用公儀休子柳子思
之賢而不知繆公不師用其道疑之以為不賢以明孟
子名實未加於上下而去亦如此而已豈智者之言邪
盡心上
孟子曰仁言不如仁聲之入人深也善政不如善教之
得民也
仁以善為主善以仁為用均是仁也有言聲之殊均
是善也有政教之異蓋號令之辭無非仁言也絃歌
之音無非仁聲也仁言則諭之以心而於感人為外
仁聲則達之以實而於感人為内此仁言不如仁聲
之入人深也政之所發而可欲者無非善政也教之
所敷而可欲者無非善教也善政以正之而於教為
粗善教以化之而於政為妙此善政不如善教之得
民也詩仁言也於風俗則移之而未至於易樂仁聲
也於風俗非特移之又至於易之也豈非仁言不如
仁聲入人深之意歟善政則以善服人未有能服人
善教則以善養人有致於服天下豈非善政不如善
教得民之意歟言之仁者猶若此况不仁者乎教之
善者猶若此况不善者乎然仁言仁聲之所施有及
於貴賤故言人善政善教之所施止於賤者而已故
言民與孔子言節用而愛人又言使民以時同意
盡心下
高子曰禹之聲尚文王之聲孟子曰何以言之曰以追
蠡曰是奚足哉城門之軌兩馬之力與
舜樂謂之九㲈禹樂謂之九夏之樂其奏必以鐘鼓
蓋鐘鼔者樂之器而樂非器也鏗鏘者樂之聲而樂
非聲也樂雖非器未始離乎器雖非聲未始離乎聲
高子以禹有追蠡已弊之鐘謂禹好聲樂為勝於文
王是不知追蠡乆而弊節奏乆而絶非謂禹之聲尚
文王之聲也今夫城門之軌至於弊者非兩馬之力
所能致鐘之追蠡至於絶者非一世之用所能致高
子以追蠡論禹之聲是猶以城門之軌責兩馬之力
其為不智甚矣由是觀之高子非特固於為詩亦固
於為樂矣
孔子曰惡似而非者惡莠恐其亂苗也惡佞恐其亂義
也惡利口恐其亂信也惡鄭聲恐其亂樂也惡紫恐其
亂朱也惡鄉原恐其亂德也
莠非苖也類於苗而亂苗佞非義也假於義而亂義
利口非信也託於信而亂信鄭聲非正樂也雜於樂
而亂樂紫非朱也間於朱而亂朱鄉原非德也似於
德而亂德凡此皆似是而非孔子之所惡也莠之亂
苗其實為昜辨故佞與利口似之鄭聲與紫則亂雅
聲正色為難辨故鄉原似之揚雄曰太山之與螘垤
江河之與行潦非難也大聖之與大佞難也亦此意
歟孔子曰惡紫之奪朱惡鄭聲之亂雅樂惡利口之
覆邦家者其序與孟子不同何也論語以紫之為害
不及鄭聲鄭聲之為害不及利口故舜命九官先之
以夔之典樂繼之以龍之納言孔子語顔淵先之以
放鄭聲繼之以遠佞人其意亦由是也孟子以亂義
不及亂信亂信不及亂德其所主三者而已而苖莠
朱紫聲樂特觸類而取譬者也其異如此
樂書卷九十五
