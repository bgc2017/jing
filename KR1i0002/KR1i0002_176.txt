欽定四庫全書
樂書卷一百七十六
宋陳𤾉撰
樂圖論
俗部
舞
魏樂舞吴蜀樂舞晉樂舞
宋樂舞齊樂舞
魏樂舞
漢末之亂無金石之樂魏武帝平荆州獲漢雅樂郎杜夔時
鄧静尹齊歌師尹胡能歌宗廟郊祀之曲舞師馮肅服養曉
知先代諸舞使夔揔之始設軒縣鐘磬復先代古樂可謂治
世之舉矣當是時柴玉左延年之徒復以新聲被寵更其聲
韻惟夔好古存正焉迨文帝受襌改漢安世樂為正世嘉至
樂為迎靈昭容樂為昭業漢巴渝舞為昭武雲翹舞為鳳翔
宥命舞為靈應武徳舞為武頌文始舞為大韶五行舞為大
武明帝太和初詔議廟樂改大予樂為太樂(太樂漢舊名也)太祖武
皇帝樂曰武始之舞高祖文皇帝樂曰咸熈之舞烈祖皇帝
樂曰章斌之舞凡此三舞天地宗廟薦享及朝饗用之揔名
大鈞之樂也王肅等議設宫縣之樂八佾之舞高皇大帝太
祖高祖文昭廟皆當兼用先代及武始大鈞之舞以文始大
武武徳武始大鈞可以備四代之樂猶周存六代之樂也故
奏黄鍾舞文始以禮天地奏太蔟舞大武以祀五郊明堂
奏姑洗舞武德巡守以祭四望山川奏㽔賔舞武始大
鈞以祀宗廟二至祀丘澤可兼舞四代又漢雲翹育命
之舞舊以祀天今可兼以雲翹祀圓丘育命祀方澤卒
如肅議亦近古盛制也然大予之名出於䜟緯其改之
不亦宜乎
呉蜀樂舞
呉蜀樂舞之制後世無聞焉何承天嘗謂呉朝無雅樂
案孫皓迎父䘮明陵唯云倡伎晝夜不息則無金石登
歌可知矣或曰今之神弦孫氏以為宗廟登歌也而沈
約非之曰案陸機孫權誅而肆夏在廟雲翹承機不容
空設韋昭當孫休之世上鼓吹鐃歌十二曲表曰當付
樂官善歌者習之然則呉朝非無樂官善歌者乃能以
歌辭被絲管寧容獨以神弦為廟樂乎古今樂録有白
紵舞蓋紵本呉地所出疑是呉舞也晉俳歌曰交白緒
豈呉呼緒為紵邪今宣州有白紵山其命名之意蓋出
於此
晉樂舞
晉武帝受命之初百度草創郊祀明堂禮樂並權用魏
制但改樂章而已繼而荀朂領其事使郭夏宋識等造
正徳大豫二舞又改魏昭武舞曰宣武之舞羽籥舞曰
宣文之舞咸寜初詔定祖宗之號而廟樂乃廢宣武宣
文之制同用正德大豫之舞朂既以新律造二舞次更
脩正鐘磬朂薨復詔其子藩修定以施郊廟然則父子
以禮樂名家亦一時豪邁之士也然晉之祖宗異廟而
同樂果何以形容功德邪
宋樂舞
宋武帝紹晉衰亂之後改正德舞為前舞大豫舞為後
舞文帝元嘉中令奚縱叅議宗廟舞事㑹軍興而寢至
孝武有司奏宋承晉氏未有稱號前舞後舞有乖古制
於是前舞為凱容之舞後舞為宣烈之舞既而建平王
宏又議以凱容為韶舞宣烈為武舞故以正德為宣化
之舞大豫為興和之舞郊廟初獻奏凱容宣烈之舞終
獻奏永安之樂何承天三代樂序稱正德大豫舞蓋出
三代容樂其聲節有古之遺音焉然不知二舞乃出宣
武宣文魏大武三舞也宣舞魏韶舞也宣文魏武始舞
也魏改巴渝為昭武五行為大武凱容舞執籥秉翟則
魏武始舞也宣烈舞有牟弩有干戚牟弩漢巴渝舞也
干戚周舞也由是言之何承天之論未為知樂者也明
帝又自改鞞舞曲歌辭大明中以鞞拂雜舞合之鐘石
施之殿庭順帝昇明中王僧䖍以為乖於雅體何其知
言邪
齊樂舞
齊武帝祠南郊初獻奏文德宣烈之樂次奏武德宣烈
之樂太祖髙皇帝配享奏髙德宣烈之樂北郊初獻奏
地德凱容之樂次奏昭德凱容之樂明堂之樂並同二
郊之奏宗廟大祖神室奏髙德宣烈之樂穆后奏穆德
凱容之樂髙祖奏明德凱容之舞
樂書卷一百七十六
