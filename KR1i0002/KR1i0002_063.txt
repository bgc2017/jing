欽定四庫全書
樂書卷六十三
宋陳𤾉撰
詩訓義
鄭國風
女曰雞鳴子衿
唐國風
山有樞
秦國風
車鄰
女曰雞鳴
琴瑟在御莫不静好
八音以絲為君絲以琴為君琴之為樂出乎器入乎
覺而瑟實類之其所異者特絲分而音細爾明堂位
曰大琴大瑟中琴小瑟四代之樂器也爾雅曰大琴
謂之離大瑟謂之灑盖琴則易良瑟則静好其聲尚
宫其音主絲士君子常御所以樂得其道堂上之樂
也故用大琴必以大瑟配之用中琴必以小瑟配之
然後大者不陵細者不抑足以禁滛邪正人心矣故
荀卿曰琴瑟以樂心盖静能勝欲好能勝惡静好在
德欲惡在色君子以道制欲則恱徳而不好色小人
以欲忘道則好色而不恱徳鄭音好濫淫志淫於色
而害於徳是以鄭人因時之不恱徳而好色故作女
曰雞鳴陳古義以刺之孔子曰吾未見好徳如好色
者盖有為而言也雖然琴瑟君子常御之樂亦有所
謂不御曲禮親疾琴瑟不御是也
子衿
青青子衿悠悠我心縱我不往子寜不嗣音
文王世子曰春誦夏弦大師詔之瞽宗樂記曰樂者
非謂弦歌干揚也樂之末節也故童者舞之學記曰
不學操縵不能安弦由是觀之青青子衿童子之服
也嗣弦歌之音童子之職也弦歌之音謂之徳音徳
音謂之樂古者三年不為禮禮必壊三年不為樂樂
必崩信乎嗣音不可忘矣盖仁言不如仁聲之入人
也深故古之教者必以樂而終始之后夔之教胄子
文王之教世子必始於樂孔子語學之序大傳語治
之序必成於樂是樂者其學之終始歟先王之立學
校天子曰辟廱則辟之以禮廱之以樂天子之教也
諸侯曰頖官則禮樂半於天子諸侯之教也商之名
學以瞽宗而主以樂教周之名學以成均而以大司
樂掌其法然則鄭之學校廢於鄉黨詩人責之子寜
不嗣音豈為不知務哉記曰比音而樂之及干戚羽
旄謂之樂則嗣音者樂之始干戚羽旄以為舞者樂
之成也故内則十有三年舞勺成童舞象是童子之
事必至舞而後成非特嗣音而已詩人責之以不嗣
音而不及舞者以謂樂之始者且不知嗣之况為樂
之成者乎
山有樞
子有鐘鼔弗鼔弗考子有酒食何不日鼔瑟
陳之幽公坎其擊鼔宛丘之下無冬無夏值其鷺羽
坎其擊缶宛丘之道無冬無夏值其鷺翿樂之過者
也晉之昭公有鐘鼔而弗鼔弗考有酒食而不日鼔
瑟樂之不及者也過則至於游蕩無度而宛丘刺之
不及則至於不能自樂而山有樞刺之由是觀之樂
雖不可過亦不可不及然則如之何而可亦曰好樂
無荒而已此與車鄰言瑟不及琴者琴則五弦瑟則
二十五弦言瑟不及琴舉大以見之也與儀禮鄉飲
燕禮皆言左何瑟樂記言清廟之瑟以見琴同意言
何不日鼔瑟而鐘鼔不言日者以琴瑟常御之樂故
也與士無故不徹琴瑟同意
車鄰
阪有漆隰有栗既見君子並坐鼓瑟今我不樂逝者其
耋
定之方中曰椅桐梓漆爰伐琴瑟則阪有漆君子所
以為樂也東門之墠曰東門之栗有踐家室則隰有
栗君子所以為禮也漆為樂之飾而飾非樂也栗為
禮之物而物非禮也曲禮曰並坐不横肱則並坐者
禮也鼔瑟者樂也秦仲始大有禮樂之好是禮樂自
諸侯出非所以為美而車鄰美之者變中之美也昔
朱襄氏之時陽氣凝積物鮮成實故使士達制為五
弦之瑟以来隂氣以定羣生然後四時和萬物成而
天下治也世本曰庖犧作瑟五十弦黄帝使素女鼔
之哀不自勝迺破為二十五弦堯使瞽瞍拌其弦而
十五之命之曰大章舜益之為二十三弦莫不寓君
父之節臣子之義固足以絜齊人情而使之淳壹於
行也爾雅大瑟謂之灑而郭璞以八尺一寸為長尺
有八寸為廣豈大瑟邪風俗通以五尺五寸為器豈
其中者邪爾雅徒鼓瑟謂之歩然則鼔瑟鼓簧豈徒
鼓之謂乎
樂書卷六十三
