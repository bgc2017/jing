欽定四庫全書
樂書卷四十九
宋陳𤾉撰
周禮訓義
春官
典同磬師
典同
典同掌六律六同之和以辨天地四方隂陽之聲以為樂器
陽六為律自黄鍾至無射陽聲也隂六為同自大吕
至應鍾隂聲也陽聲左旋故始於子終於已隂聲右
旋故始於丑終於卯而天地四方隂陽之聲具焉盖
乾位西北氣覆而為天衆陽之主也坤位東南形載
而為地衆隂之主也然天雖為衆陽之主而有隂焉
故曰立天之道曰隂與陽此天所以有隂陽之聲也
地雖為衆隂之主而有陽焉故曰立地之道曰柔與
剛此地所以有隂陽之聲也麗乎乾者於卦為震為
坎麗乎坤者於卦為離為兊震坎陽卦也然而多隂
離兊隂卦也然而多陽語其位則正四方之卦而已
此四方所以各有隂陽之聲也天地四方隂陽之聲
出於自然者也六律六同隂陽之聲出於人為者也
即人為之聲辨自然之聲而為樂器此揚子所謂作
者貴其有循而體自然者也道生一則竒而為陽一
生二則偶而為隂二生三則隂陽參和而為冲氣三
生萬物而樂器取具焉是雜比十有二聲而和之取
中聲以為樂器之意也易曰制器者尚象記曰聲樂
之象也即十有二聲以為樂器得不為制器尚象者
乎典同所掌者器也大師所掌者聲也器異異聲故
言掌六律六同之和以辨天地四方隂陽之聲聲則
各有所合故言掌六律六同以合隂陽之聲
凡聲髙聲䃂正聲緩下聲肆陂聲散險聲歛達聲贏微
聲韽回聲衍侈聲筰弇聲鬱薄聲甄厚聲石
古者鳬氏為鍾厚薄之所震動清濁之所由出侈弇
之所由興皆有說焉故鍾已厚則石已薄則播侈則
柞弇則鬱長甬則震是故大鍾十分其鼔間以其一
為之厚小鍾十分其鉦間以其一為之厚鍾大而短
則其聲疾而短聞鍾小而長則其聲舒而逺聞為遂
六分其厚以其一為之深而圜之六分其金而錫居
一謂之鍾鼎之齊先王之制鍾也大不出鈞重不過
石律度量衡於是乎生小大器用於是乎出所制有
齊而無髙下厚薄之偏所容有量而無達回侈弇之
過其聲一歸正緩之中和而已記曰樂者中和之紀
荀子曰樂之中和也國語曰古者神瞽考中聲而量
之以制度律均鍾左傳曰中聲以降五降之後不容
彈矣然則樂器之尚中聲其已乆矣古之制樂器始
於伊耆氏以葦為籥以土為鼓籥則三孔而中聲通
焉土則冲氣而中聲鍾焉由是推之辨十有二聲雜
比而和之取中聲焉以為樂器豈不信哉周景王将
鑄無射而為之大林單穆公非之失是故也
凡為樂器以十有二律為之數度以十有二聲為之齊
量
昔黄帝命伶倫斷竹制十有二律命營援鑄金作十
有二鍾故為樂器莫不以律為之數度以鍾為之齊
量故言十有二律則知聲之為鍾言十有二聲則知
律之為管樂記先王作樂而言稽之度數考工記㮚
氏為量而言聲中黄鍾之宫盖本諸此别而言之律
與同異合而言之同亦律而已此所以又有十二律
之說也不言十有二鍾而言聲者鍾於八音為金金
於五行為言秋言之時聲所自出此所以言聲以見
鍾也
凡和樂亦如之
形而上者謂之道形而下者謂之器先王作樂以形
而上者之道寓之形而下者之器雖非數度而不離
於數度雖非齊量而不離於齊量其為數度也即十
有二律而已其為齊量也即十有二聲而已非特樂
器為然凡以鍾律和樂亦如之書所謂律和聲者此
也先儒謂調其故器豈其然乎古者上農掘土出金
上工磨石出玉琨瑶篠簜齒革羽毛而樂器備矣樂
記曰金石絲竹樂之器也荀卿曰金石絲竹所以道
樂也由此觀之先王本道以制器因器以導樂凡為
樂器數度齊量雖本於鍾律要皆文以五聲播以八
音然則樂器雖多其能外乎八物哉大師於樂器言
播亦播八音之意也伶州鳩曰樂器重者從細輕者
從大是以金尚羽石尚角推此可類舉矣
磬師
磬師掌教擊磬擊編鐘
石樂之器也聲樂之象也古之人為磬尚象以制器
豈貴夫石哉尚聲以盡意而已故舜命夔典樂擊石
拊石以象上帝玉磬之音則磬之為器其音石其卦
乾其位西北而天屈之以為無有曲折之形焉所以
立辨也故於方有西有北於時有秋有冬於物有金
有玉以分有貴賤以位有上下而親踈長㓜之理皆
辨於此矣古人之論磬謂其有貴賤焉有親踈焉有
長幼焉此三者行然後萬物成天下樂之故在廟朝
聞之君臣莫不和敬閨門聞之父子莫不和親族黨
聞之長幼莫不和順夫以一器之成而功化之敏有
至於此則磬之尚聲可知矣書之言球必以鳴先之
者亦此意歟磬師所掌不過教眡瞭擊之而已眡瞭
言掌擊笙磬頌磬則鐘舉矣小胥凡縣鐘磬半為堵
全為肆則鐘磬皆在所編也於鐘言編則磬舉矣鐘
磬常相待以為用國語曰金石以動之是也有編者
必有不編者存焉明堂位曰叔之離磬編則雜特則
離離磬則特縣之磬非編磬也言磬如此則鍾可知
矣荀卿言縣一鐘戴禮言縣一磬言特縣鐘磬如此
則編鐘編磬亦可知矣爾雅曰大磬謂之毊大鐘謂
之鏞豈特縣者乎磬師於磬言擊舉特縣以見其編
者也於鐘言編舉編縣以見特縣者也鐘之特縣有
鐘師掌之其不言冝矣凡為樂器以十有二律為之
數度以十有二聲為之齊量則編鐘編磬不過十二
古之制也後世加以四清而先儒有編縣二八之說
不亦悮乎論語曰擊磬襄入於海豈亦周之樂師歟
孔子擊磬於衛而荷蕢者謂其有心是不知孔子擊
磬於衛欲其辨父子君臣之名而正之非有心於為
已故也
樂書卷四十九
