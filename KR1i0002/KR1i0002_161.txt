欽定四庫全書
樂書卷一百六十一
宋陳𤾉撰
樂圗論
俗部
歌
歌上歌中歌下善歌
歌上
聲音之道常與政相為流通故政治而俗康則其歌和以雅
政荒而下怨則其歌哀以思是以夏政之衰宫嬪萬人衣以
文繡食以粱肉鼓噪晨歌聞者悲酸見者憂思商政之敝造
靡靡之樂感北里之聲飲以長夜人不堪命迨周之末魯以
淫樂廢朝晉以嗜音敗國戰國苦兵樂尤哀思聞漸離之筑
而沾襟聆雍門之琴而澘涕繼之秦皇殫財於鍾虡漢武厭
志於新聲王莽樂成而哀厲順帝聞禽而悲泣為樂若此其
政可知矣既而梁商興薤露之歌朝臣為之飲淚梁冀妻為
啼粧愁眉墮馬之飾京師為之爭効以至懊惱歌于晉挽鐸
歌于宋楊畔奏于齊後庭奏于陳爰及隋唐新音變曲傾動
當世或寫傾杯行天之聲或歌世俗謳謡之曲徒取恱心
志為耳目之娛而已無復止乎禮義之意也可不大哀邪
歌中
古之善歌者必先調其氣其氣出自臍間至喉乃噫其
詞而抗墜之意可得而分矣大而不至於抗越細而不
至於幽散未有不氣盛而化神者矣是故聲振林木響
遏行雲者秦青也泉湧回流䨇魚赴節者舒氏也大風
隨至者夏統也餘響繞梁者韓娥也動梁塵者虞公也
動草木者王母也音傳林藪者馮乗之老人也響傳九
陌者廬陵之永新也變國俗者緜駒也化河右者高唐
也由此觀之詩之所至歌亦至焉歌之所至化亦至焉
豈非人聲固有以通隂陽應物類然邪歌之為用非特
如此而已故周申喜聞之而得母則子母之道得矣百
里奚聞之而得室則夫婦之道得矣季厯作哀慕之歌
而兄弟之道得矣伯夷作西山之歌而君臣之道得矣
比干作秣馬金闕之歌而忠臣之志得矣許由作箕山
之歌而逸民之志得矣歌之於天下其妙有以通隂陽
應物類其顯有以厚人倫移風俗豈曰小補之哉
歌下
古者命歌之名大抵即事實而號之非有深逺難知之
義也故仰以取諸天則白露晨露白雲卿雲𤣥雲步雲
白雪南風大風之類無非取諸天也俯以取諸地則江
南淮南南陽陽陵陽阿下里瓠子扶風襄陽白銅鞮之
類無非取諸地也中以取諸人則駕辯採菱採葛採蓮
巴人之類無非取諸人也日有白日朝日歌夜有子夜
之歌時有陽春四時之歌月有十二月之歌年有百年
之歌山則樅陽箕山西山水則白水緑水前溪動物則
天馬白麟朱鴈植物則芝房白紵桃葉聲則上聲同聲
數則八閲九曲若此之類蓋不可勝舉合於雅頌之音
者雖出於後世而可存乖於雅頌之音者雖傳於上世
而可廢不可不知也昔宋玉識音而善文襄王好樂而
愛賦既美其才又惡其似屈原也乃謂之曰子盍從楚
之俗使楚人貴子之德乎對曰昔楚有善歌者王其聞
之歟始而曰下俚巴人國中唱而和之者數萬人中而
曰陽阿採菱國中唱而和之者數百人既而曰陽春白
雪朝日魚麗含商吐角絶節赴曲國中唱而和之者不
過數人而止蓋其曲彌高其和彌寡是合於雅頌者為
難學而乖於雅頌者為易習也又况懊惱之鬼語團扇
之淫辭其可流播人間而敗壞禮俗哉
善歌
古有聲歌未嘗不貴人聲而賤物器然非假物器以達
之則所謂人聲者特徒歌之謡而已非古樂之發也是
故擊壤而歌者堯民也擁檝而歌者越人也援琴而歌
者子夏也曳履而歌者曾參也登木而歌者原壤也拾
穗而歌者林類也鼓盆而歌者莊周也叩角而歌者寗
戚也撫楹而歌者魯襄也彈劒而歌者馮驩也撫絃而
歌者阮瑀也撫節而歌者秦青也然昔之善歌者非特
乎此帝嚳之咸黒周之薛談漢之李延年唐貞元中有
田順元和長慶以來有李正信米加榮何戡陳意奴武
宗以後有陳幻竒羅龎咸通中有陳彦暉鄧牽復皆得
竒音號為善歌者也然所道非中德所詠非中音一於
多哇之鄭而已君子不取也梁元帝纂要曰古艷曲有
北里靡靡激楚流風陽阿之曲皆非正聲之樂也可謂
有志於雅歌矣漢祭遵投壺雅歌其知此歟
樂書卷一百六十一
