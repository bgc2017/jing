欽定四庫全書
樂書卷七十八
宋陳𤾉撰
尚書訓義
虞書(益稷)
益稷
琴瑟以詠祖考來格虞賓在位羣后德讓
八音以絲為主絲以琴為君琴之樂出乎器入乎覺而
瑟實類之其所異者特絲分而音細耳明堂位曰大琴大
瑟中琴小瑟四代之樂器也爾雅曰大琴謂之離大瑟謂
之灑盖琴則易良瑟則靜好其聲尚宫其音主絲士君子
所常御所以樂得其道堂上之樂也故用大琴必以大瑟
配之用中琴必以小瑟配之然後大者不陵細者不抑足
以禁淫邪正人心矣荀卿曰琴瑟以樂心豈虚言哉周官
大司樂雲和之琴瑟以禮天神空桑之琴瑟以禮地示龍
門之琴瑟以禮人鬼是琴瑟之用各以聲類所宜雲和陽
地也琴瑟宜於圜丘奏之空桑隂地也琴瑟宜於方澤
奏之龍門人功所鑿而成也琴瑟宜於宗廟奏之此言
琴瑟以詠繼之祖考來格則樂以迎來亦舉宗廟見圜
丘方澤之意也儀禮鄉飲酒禮二人皆左何瑟後首
挎越燕禮小臣左何瑟面執越樂記曰清廟之瑟朱
絃而疏越皆不及琴者瑟二十五絃琴則五絃而已
亦舉大見小之意也大司樂以六律六同五聲八音
六舞大合樂以致鬼神示以和邦國以諧萬民以安
賓客以說逺人以作動物舜之作樂祖考來格則致
鬼神示可知虞賓在位則安賓客說逺人可知羣后
徳遜則和邦國諧萬民可知鳥獸蹌蹌鳳凰來儀則
作動物可知虞周之樂相為表裏而已
下管
禮記文王世子曰登歌清廟下管象舞達有神興有
徳郊特牲曰歌者在上匏竹在下貴人聲也仲尼燕
居曰升歌清廟示徳也下而管象示事也祭統曰昔
周公有勲勞於天下成王賜之重祭升歌清廟下而
管象燕禮大射曰升歌鹿鳴四牡皇皇者華下管新
宮盖周之升歌不過清廟鹿鳴四牡皇皇者華下管
不過象武新宮則舜升歌下管之詩雖無經要之歌
以示徳管以示事一也徳成而上歌以詠之於堂上
事成而下管以吹之於堂下豈非以無所因者為上
有所待者為下耶今夫堂下之樂以木為末以竹為
本故爾雅大管謂之簥中謂之篞小者謂之篎盖其
狀如篪笛而六孔倂兩而吹之其所主治相為終始
所以道陰陽之聲十二月之音也女媧始為都良管
以一天下之音為班管以合日月星辰之㑹帝嚳又
吹笭展管則管為樂器其來尚矣至周而大備教之
於小師播之於瞽矇吹之於笙師辨其聲用則孤竹
以禮天神孫竹以禮地示陰竹以禮人鬼凡各從其
聲類故也管或作筦詩曰磬筦將將是也或作琯傳
稱白玉琯是也廣雅曰管象簫長八尺圍寸八孔無
厎豈以後世之制為言歟
鼗鼓
鼓所以作樂者也鼗所以兆奏鼓者也天道兆於北
方其於卦為坎其於音為革則鼗鼓冬至之音堂下
之樂也爾雅大鼓謂之麻以其聲大而散故也小者
謂之料以其聲小而迷故也月令修鞀鞞世紀帝嚳
命倕作鞀鞞大謂之鞞而與麻同小謂之鞀而與料
同則鼗鞀一也以之作樂為鼔作已而為□則鼓□
一也周人辨其聲用雷鼓雷鼗以樂天神靈鼓靈鼗
以樂地示路鼓路鼗以樂人鬼鼓人掌教其鼓而不
及鼗儀禮大射鼗倚于頌磬西紘而不及鼓互備故
也先儒以鼓為春分之音鞀為震之氣是不知坎音
革之意也
合止柷敔
周官小師掌教播鼗柷敔周頌有瞽亦曰鼗磬柷圉
盖堂下樂器以竹為本以木為末則管者本也柷敔
者末也柷之為器方二尺四寸深一尺八寸陰始於
二四終於八十陰數四八而以陽一主之所以作樂
則於衆樂先之而已非能成之也有兄之道焉敔之
為器狀類伏虎者西方之陰物也背有二十七鉏鋙
者三九之數也櫟之長尺十之數也陽成於三變於
九而以陰十勝之所以止樂則樂能以反為文非特
不至於流而失已有足禁過者焉書曰戛擊禮曰楷
擊樂記曰聖人作為椌楬荀卿曰鞉柷拊椌楬似萬
物盖柷敔以椌楬為體椌楬以戛楷擊為用也爾雅
曰所以鼓柷為之籈則柷以合樂而作之必鼓之欲
其止者戒之於蚤也敔以節樂而止之必鼓之欲其
籈者潔之於後也今夫樂出於虛故其作之也虡必
欲虛控必欲空琴必用桐拊必用糠皆以虛為本也
及其止則歸於實焉此敔所以為伏虎之形歟然則
樂之張陳戛擊必於堂上柷敔必於堂下何耶曰柷
敔器也戛擊所以作器也器則卑而在下作器者尊
而在上貴賤之等也堂上之樂象廟朝之治堂下之
樂象萬物之治荀卿以堂下之鞉柷椌楬為似萬物
則是以堂下之拊亦似之誤矣今夫柷椌一物而異
名荀卿離而二之亦誤矣
樂書卷七十八
