欽定四庫全書
樂書卷五十四
宋陳𤾉撰
周禮訓義
春官
典庸器司干大祝司巫女巫
典庸器
典庸器掌藏樂器庸器
莊子曰庸也者用也用也者通也通也者得也適得
而幾矣因是已已而不知其然謂之道樂記曰禮樂
皆得謂之有徳盖得也者徳也徳則幾道而未全於
道以其未能不知其然故也揚子曰芒芒聖徳逺人
咸慕上也武義璜璜兵征四方次也由是觀之先王
之於逺人豈事征伐為哉以為以徳来之而不吾懐
也然後用征伐以勝之得其人則俘之為臣妾得其
物則藏之為庸器春秋𫝊季氏以所得齊兵作林鍾
而銘魯功得非庸器之謂乎庸器以有民功為主而
藏之為可久樂器以同民心為主而藏之為可樂二
者均以典庸器掌之言庸器則樂器在其中矣
及祭祀帥其属而設筍虡陳庸器饗食賔射亦如之大
喪廞筍虡
樂出於虚而寓於器本於情而見於文寓於器則器
異異虡見於文則文同同筍古者以梓人為筍虡鍾
虡飾以臝属磬虡飾以羽属器異異虡故也鍾磬之
筍皆飾以鱗属其文若竹筍然文同同筍故也筍則
横之而設以崇牙其形髙以峻虡則植之而設以業
其形直以舉靈臺詩曰虡業維樅賁鼓維鏞有瞽詩
曰設業設虡崇牙樹羽明堂位曰夏后氏之龍簨虡
由是推之筍虡之制非特商周有之自夏后氏已然
也鬻子曰大禹銘於筍虡教寡人以道者擊鼔教以
義者擊鐘教以事者振鐸語以憂者擊磬語以訟獄
者揮鞀其言雖不經見彼盖有所受亦足考信矣古
者祭祀設筍虡以顯先王之業陳庸器以昭先王之
功饗食賔射亦然君子敬則用祭器之意也典庸器
之於庸器無事以藏之為善有事以陳之為貴其於
筍虡也吉事設之以飾喜凶事廞之以飾哀筍亦為
簨者竹生於東南故也虞亦為虡者樂出虚故也
司干
司干掌舞器祭祀舞者既陳則授舞器既舞則受之賔
饗亦如之大喪廞舞器及葬奉而藏之
見乃謂之象形乃謂之器先王因象以制器由器以
明象則聖人制作之意豈徒然哉周頌維清奏象舞
則舞器雖於樂為末亦未甞不尚象而為之也故文
舞以象徳武舞以象功形異必異名分異必異守凡
為器皆然况文武之舞乎司干掌舞器者也祭祀賔
饗之際舞者既陳則以器授之既舞則受而藏之此
言禮所以異於凶也大喪則廞之既葬則奉而藏之
此凶禮所以異於吉也諸子凡樂授舞器主教國子
之倅言之與凡舞者既陳異矣司兵司干盾祭祀授
舞者兵不言受之以司干見之也凡稱樂器聲音之
器也凡稱舞器形容之器也聲音之器以十有二律
為之數度以十有二聲為之齊量形容之器以干戚
飾其武以羽籥飾其文書曰舞干羽于兩階郊特牲
曰朱干設錫冕而舞大武明堂位曰朱干玉戚以舞
大武皮弁素積禓而舞大夏祭統君執干戚就舞位
冕而揔干率其羣臣以樂皇尸又曰朱干玉戚以舞
大武八佾以舞大夏詩曰日之方中公庭萬舞左手
執籥右手秉翟盖干戚武舞之器羽籥文舞之器而
器豈武哉然武舞之器干飾以朱所以象事戚飾以
玉所以象徳或以干配戚記所謂干戚以舞之是也
或以干配戈記所謂春夏學干戈是也或以干配揚
記所謂弦歌干揚是也然干之為器所以自衛非所
以伐人也武舞以自衛為主此鼔人舞師所以先兵
舞君舞所以重揔干名官所以用司干也言武舞之
器如此則文舞之器亦可知矣故舞社稷以帗四方
以羽旱暵以皇四夷以旄無非文舞之器也或以羽
配旄記所謂飾以羽旄是也或以旄配狄記所謂旄
狄以舞之是也或以翟配籥簡兮之詩是也文舞陽
也陽主聲武舞隂也隂主形干則形也武舞莫先焉
籥則聲也文舞莫先焉此鼓羽籥之舞所以名官以
籥師也於文舞言禓則武舞必襲矣於武舞言冕則
文舞必弁矣武舞言萬舞則文舞不必萬人矣文舞
言八佾則武舞可知矣公羊言八佾舞大武可也以
朱干玉戚為舞大夏不亦誤乎
大祝
大祝隋釁逆牲逆尸令鐘鼓右亦如之来瞽令臯舞
大司樂尸出入令奏肆夏牲出入令奏昭夏大饗不
入牲其佗如祭祀盖祭祀逆牲逆尸之時令奏肆夏
昭夏在大司樂其令以鐘鼔奏之者大祀而已彤弓
之詩天子所以饗諸侯者也始言鐘鼔既設一朝饗
之繼言鐘鼓既設一朝右之祭饗之禮均令以鐘鼓
繼之右亦如之豈饗而右之邪與享右祭祀之右同
意先儒以右當為侑未必然也
司巫
司巫若國大旱則帥巫而舞雩
昔湯有七年之旱設為雩祭以禱之曰政不節歟使
民疾歟宫室榮歟婦謁盛歟苞苴行歟讒夫興歟何
以不雨至斯極也由是知雨雩之祭為大旱而設號
嗟而請之者歟爾雅曰舞號雩也女巫凡邦之大災
歌哭而請亶其然乎司巫若國大旱則帥女巫無數
而舞之凡以達隂中之陽使雲徂而雨作矣雖然非
以為得求焉與民同憂以文之故也榖梁以得雨為
雩不得為旱與杜預以雩為逺誤矣春秋上下二百
四十年間書大旱二書大雩十有九何大旱少而雩
多邪今夫國大旱然後雩則春秋書雩多非大旱而
為之抑又僣天子之禮而行之也其稱大譏其僣也
與書大事于太廟同意小祝掌小祭祀逆時雨寜風
旱則其為旱亦小矣小旱則小祝寜之而已不必帥
巫而舞也帥巫而舞其為大旱可知矣若夫穆公素
不有憂民之心迨天不雨然後欲暴愚婦之巫而望
之毋乃已疏乎記曰雩禜祭水旱也黨正春秋祭禜
論語舞雩於春服既成然則雩祭或春或秋遇旱而
為之非有常時也左氏必以為龍見而雩過則書之
月令以大雩帝用盛樂在仲夏之月是不知仲夏龍
見之時非常旱之月也鄭氏言凡祈澤曰雩則是稱
大國徧雩也勤民之祀也故誌之毋乃已失乎爾雅
曰雩虹也蜺為挈貳螮蝀謂之雩孟子曰若大旱之
望雲霓也雲出天之正氣霓出地之貳氣雄謂之虹
雌謂之霓則雲陽物也霓隂物也隂陽和而既雨則
雲散而霓見矣雲則有氣可望霓則有形可望此大
旱民所以望之也螮蝀陽物也陽亢而旱暵至矣舞
雩之時也因以名之不亦可乎
女巫
女巫旱暵則舞雩凡邦之大烖歌哭而請
隂陽和則為雨陽既亢矣隂莫能干之則為旱陽為
難矣隂莫能制之則為暵暵雖為旱甚非太甚者也
猶未為大旱焉中谷有蓷之詩言暵其乾矣繼之暵
其脩矣終之暵其濕矣旱暵之謂也雲漢之詩言旱
既太甚藴隆蟲蟲繼之則不可推則不可沮終之黽
勉畏去散無友紀大旱之謂也大旱則司巫帥羣女
巫而舞之旱暵則不必帥之特女巫舞之而已舞師
掌教皇舞帥而舞旱暵之事盖歌以致神哭以祈哀
鳯陽物也皇隂物也旱暵之禮以皇舞之亦助達隂
中之陽之意也魯以南門為雩門董仲舒有閉南門
之說是皆溺於隂陽者流非經意也
樂書卷五十四
