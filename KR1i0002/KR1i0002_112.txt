欽定四庫全書
樂書卷一百十二
宋陳𤾉撰
樂圖論
雅部
八音(石之屬上)
磬制石磬玉磬
天球編磬離磬
簥磬笙磬頌磬
歌磬寋
考工記磬氏爲磬倨勾一矩有半其博爲一股爲二鼓
爲三叁分其股博去一以爲鼓博叁分其鼓博以其一
爲之厚已上則摩其旁已下則摩其耑磬師掌教擊磬
蓋石樂之器也聲樂之象也古之爲磬尚象以制器豈
貴夫石哉尚聲以盡意而已鐘圓中規磬方中矩則倨
勾一矩有半觸其弦也其博爲一股博一律也股爲二
後長二律也鼓爲三前長三律也股非所擊也短而博
鼓其所擊也長而狹鄭司農云股磬之上大者鼓其下
小者康成云股外面鼓内面則擊者爲前而在内不擊
者爲後而在外内者在下外者在上其大小長短雖殊
而其厚均也黄鍾之磬股鼓皆厚二寸則餘磬可推矣
史傳論造磬者多矣或謂黄帝使伶倫爲之或謂堯使
母勾氏爲之或謂叔爲之以明堂位考之叔之離磬則
特縣之磬然則非特縣之磬未必非勾氏伶倫所造也
曲禮言立則磬折垂佩考工記言磬折以叄五則磬取
屈折之義也先儒謂磬之爲言勁也豈因屈折然邪
小華之山其隂多磬鳥危之山其陽多磬高山涇水出
焉其中多磬則磬石所自固雖不一要之一適陰陽之
和者泗濵所貢浮磬而已蓋取其土少而水多其聲和
且潤也然其制造之法倨勾一矩有半外之爲股内之
爲鼓其博厚莫不有數存於其間已上則摩其旁而失
之太清已下則摩其耑而失之太濁要之一適清濁之
中者薄以廣且厚而已有虞氏命䕫典樂擊石拊石至
於百獸率舞庶尹允諧者由此其本也蓋八卦以乾爲
君八音以磬爲主故磬之爲器其音石其卦乾乾位西
北而天屈之以爲無有曲折之形焉所以立辨也故方
有西有北時有秋有冬物有金有玉分有貴有賤位有
上有下而親踈長㓜之理皆辨於此矣古人論磬嘗謂
有貴賤焉有親踈焉有長㓜焉三者行然後王道得王
道得然後萬物成天下樂之故在廟朝聞之君臣莫不
和敬在閨門聞之父子莫不和親在族黨聞之長㓜莫
不和順夫以一器之成而功化之敏如此則磬之所尚
豈在夫石哉存乎聲而已然擊石拊石堂上之樂也百
獸率舞堂下之治也堂上之樂足以兼堂下之治堂下
之樂不足以兼堂上之治故昔王阜爲重泉令擊磬而
鸞舞則䕫之擊磬而獸舞豈無是理哉唐天寶中廢泗
濵磬而以華原石代之卒致禄山之禍元白賦詩以譏
之誠有意於去鄭存雅矣自時而後有取華陽響石爲
七縣焉豈亦得泗濵浮磬之遺乎徐景安謂浮磬擊有
五音以七音言之非也(秦刻嶧山以頌德曰刻此樂石蓋嶧山近泗水故也)
帝之乗時以出入其致用在八卦其成功在萬物八音
出於八卦則八音萬物之聲也磬出於八卦之乾則磬
乾之音也春秋之時齊侯以玉磬賂晉師止兵臧文仲
以玉磬如齊告糴禮記郊特牲言諸侯宫架而擊玉磬
明堂位言四代樂器而拊搏玉磬則玉之於石類也玉
聲則出乎其類矣書言天球在東序詩言受小球大球
蓋物之美者莫如玉而球又玉之美出於自然者也先
王樂天以保天下因天球以爲磬以其爲堂上首樂之
器其聲清徹有隆而無殺衆聲所求而依之者也商頌
曰依我磬聲本諸此歟吕氏春秋言堯命䕫鳴球以象
上帝玉磬之音傳言金石有聲不考不鳴禮言玉之清
越以長樂也由是觀之鳴球之樂雖出於所考要之其
聲清越以長無異於羽屬鱗屬之鳴也梓人爲筍簴取
羽屬清揚而逺聞者以爲磬簴故擊其所縣而由其簴
鳴取鱗屬以爲筍且其匪色必似鳴矣然則謂之鳴球
非若瀛州青石之磬不擊而自鳴也其鳴也因䕫而已
漢武帝建招仙靈閣於甘泉西上有浮金輕玉之磬非
古制也其武帝之侈心乎晉賀循奏登歌之簴采玉以
造磬隋蘇䕫妙達音律造玉磬獻於齊唐制宗廟殿庭
用玉磬則玉磬堂上之樂登歌用焉書言拊摶琴瑟以
詠而以鳴球爲先義可見矣(通禮義纂曰晉賀修奏登歌之簴采玉造小磬宗
廟殿用玉郊丘用石本去堂上樂以歌故名歌鐘磬唐制設歌磬於壇上之西歌鐘於東近南北向至匏竹立
於壇下)國語曰籧篨蒙璆漢樂章曰軒朱璆磬蓋璆與球
同而字異其實一也(治聞記曰隋文帝開皇十四年於翟泉獲玉磬十四垂之於庭有二
神人擊之其聲絶妙國史纂異曰州得十二玉磬以獻張率更叩其一曰晉某歳所造開元傳信記曰太真
妃最善擊磬摶拊之音明皇令採藍田緑玉爲磬尚方造簨簴流蘇之屬皆金鈿珠翠珍恠之物雜飾之又鑄
二金獅子以爲趺其他綵繪縟麗製作精妙一時無比也繇是觀之玉磬十二古之制也益之爲十四後世倍
之音之失也至於飾以金珠珍怪趺以金獅騰攫其唐明皇之侈心乎不爲有道之主所取也)
磬之爲器昔人謂之樂石立秋之音夷則之氣也蓋其
用編之則雜而小離之則特而大叔之離磬則專簴之
特磬非十二器之編磬也古之爲鐘以十有二聲爲之
齊量其爲磬非有齊量也因玉石自然以十有二律爲
之數度而已爾雅大磬謂之毊徒鼓磬謂之寋周官磬
師掌教擊磬擊編鐘言編鐘於磬師則知有編磬矣爾
雅言大以見小磬師言鐘以見磬大則特縣小則編縣
儀禮鼗倚于頌磬西紘則所謂紘者其編磬之繩歟小
胥凡縣鐘磬半爲堵全爲肆鄭康成釋之謂編縣之十
六枚同在一簴謂之堵鐘磬各一堵謂之肆禮圖取其
倍八音之數而因之是不知鐘磬特八音之二者爾謂
之取其數可乎典同凡爲樂器以十有二律爲之數度
以十有二聲爲之齊量則編鐘編磬不過十二爾謂之
十六可乎嘗讀漢書成帝時於犍水濵得石磬十六未
必非成帝之前工師附益四清而爲之非古制也康成
之説得非因此而遂誤歟古有大架二十四枚同一簨
簴通十二律正倍之聲亦庶乎古也(郭璞曰毊音囂以玉飾之)聖朝
元豐中施用李照編鐘阮逸編磬仍下王朴樂二律以
冩中和之聲可謂近古矣然補注四聲以足十六律非
先王之制也
大射之儀樂之宿縣于阼階東笙磬西面西階之西頌
磬東面蓋應笙之磬謂之笙磬應歌之磬謂之頌磬笙
磬位乎阼階之東而面西以笙出於東方震音象萬物
之生也頌磬位乎西階之西而面東以頌出於歌聲而
聲出於面言之方也鄉飲酒之禮笙入堂下磬南北面
立鄉射之禮笙入立于縣中西面蓋笙磬在東而面西
頌磬在西而面東笙入立于縣中之南而面北故頌磬
歌于西是南鄉北鄉以西方爲上所以貴人聲也笙磬
吹于東是以東方爲下所以賤匏竹也大射鼗倚于頌
磬西紘頌磬在西而有紘是編磬在西而以頌磬名之
特磬在東而以笙磬名之周官眡瞭掌凡樂事播鼗擊
頌磬掌太師之縣則頌磬編磬也笙磬特磬也縣則又
兼編與特言之然言笙磬繼之以鐘鎛應笙之鐘鎛也
笙師共笙鐘之樂是已言頌磬繼之以鐘鎛應歌之鐘
鎛也左傳歌鐘二肆是已詩言笙磬同音書言笙鏞以
間大鐘謂之鏞則笙鏞特縣之鐘也以笙鏞爲特縣之
鐘則笙磬爲特縣之磬明矣蓋笙震音磬乾音其音皆
陽鏞兌音其音則隂是笙磬異器而同音笙鏞異音而
同和也然則特磬特鐘編鐘編磬皆各堵而同肆鎛則
隨之而已大夫判縣天子倍之而爲宫士去天子之三
而爲特諸侯倍士之二而爲軒名位不同樂亦異數故
也唐之歌磬編縣十六同一簨簴合二八之聲郊祀設
於壇上宗廟設於堂上皆次歌鐘之西節登歌之句非
不合周之頌磬也然不知編縣十六同一簨簴鄭康成
之説非先王之制也
寋
徒鼓鐘謂之修徒擊磬謂之寋唐禮書先蠶降神宫縣
之樂不用鎛鐘以十二大磬代之與房中之樂同設非
先王之制也
樂書卷一百十二
