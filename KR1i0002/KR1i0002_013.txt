欽定四庫全書
樂書卷十三
宋陳𤾉撰
禮記訓義
樂記
莊敬恭順禮之制也
坤也者地也以敬為徳以順為道故言敬以直内而
莊舉矣言坤道其順乎而恭舉矣外貌斯須不莊不
敬則易慢之心入而臨之以莊則敬矣是外莊則内
敬也貌曰恭恭近於禮而禮又極順焉是外恭而内
順也禮以地制莊恭乎其外敬順乎其内則因物以
裁之而已有不謂之制乎易曰巽徳之制表記曰義
者天下之制蓋巽不主一節因物而已義不主故常
度宜而已禮之因物節文以從宜亦何異此禮之制
先莊敬後恭順禮之教先恭儉後莊敬何也曰責難
之謂恭閑邪之謂敬其教則閑邪後於責難其制則
徳先於道故其異如此言樂則情而後官言禮則質
而後制者蓋司伺末者也官探本者也樂之情則易
流而已無官以主之或至於忘本此官所以後乎情
禮之質則樸素而已無制以裁之或不足於華藻此
制所以後乎質
若夫禮樂之施於金石越於聲音用於宗廟社稷事乎
山川鬼神則此所與民同也
均是樂也施於金石樂之器也越於聲音樂之象也
均是禮也用之宗廟社稷内祭之禮也事乎山川鬼
神外祭之禮也禮運曰夫禮之初始諸飲食其燔黍
捭豚汙尊而抔飲蕢桴而土鼓猶若可以致敬於鬼
神由是觀之金石聲音雖主乎樂而禮在其中矣周
官大司樂分樂而序之乃奏黄鍾歌大吕舞雲門以
祀天神乃奏大蔟歌應鍾舞咸池以祭地示乃奏姑
洗歌南吕舞大㲈以祀四望乃奏蕤賔歌函鍾舞大
夏以祭山川乃奏夷則歌小吕舞大濩以享先妣乃
奏無射歌夾鍾舞大武以享先祖凡六樂皆文之以
五聲播之以八音此樂施於宗廟社稷山川鬼神者
也於器舉金石則絲竹之類舉矣於象舉聲音則歌
舞之類舉矣大宗伯之職掌建邦之天神地示人鬼
之禮以禋祀祀昊天上帝以實柴祀日月星辰以槱
燎祀司中司命風師雨師以血祀祀社稷五祀五嶽
以貍沈祭山林川澤以疈辜祭四方百物以肆獻裸
饋食祠禴甞烝以享先王小宗伯掌建國之神位右
社稷左宗廟兆五帝於四郊四望四類亦如之兆山
川丘陵墳衍各因其方此禮施於宗廟社稷山川鬼
神者也凡祭祀以天地宗廟為大日月星辰社稷五
祀五嶽為次司中司命風師雨師山川百物為小於
大祭祀舉宗廟則天神地示之類舉矣於小祭祀舉
山川鬼神則風雨百物之類舉矣書曰禋于六宗類
于上帝則用之宗廟社稷矣望秩于山川則事于山
川矣徧于羣神則事乎鬼神矣神無方也在天所謂
天神在人所謂乃聖乃神在鬼凡所謂鬼神是也然
則謂之山川鬼神者其山林川谷丘陵能出雲為風
雨見怪物者之謂歟禮器曰夫政必本於天殽以降
命命降于社之謂殽地降于祖廟之謂仁義降于山
川之謂興作降于五祀之謂制度又曰禮行於郊而
百神受職焉禮行於社而百貨可極焉禮行於祖廟
而孝慈服焉禮行於五祀而正法則焉蓋禮樂用之
宗廟則仁義而孝慈服用之社稷則殽地而百貨極
事乎山川鬼神則興作制度而百度正凡此無非寓
之政治而與民同者也論倫無患至於莊敬恭順者
禮樂之本先王之所以與人異及夫施於金石越於
聲音用之宗廟社稷事乎山川鬼神者禮樂之用先
王所以與人同不以所異者與人不以所同者處已
夫是之謂議道自已置法以民然則記禮者先宗廟
後社稷周官先社稷後宗廟何也曰社則五土之神
生物之主者也稷則五榖之神養人之本者也宗廟
則祖妣所居族類之本者也周官先社稷後宗廟以
位左右序之記禮者先宗廟後社稷以本仁義序之
於宗廟社稷言用以見事於山川鬼神言事以見用
互備故也
王者功成作樂治定制禮
不有王者之德而有王者之位不敢作禮樂焉不有
王者之位而有王者之徳亦不敢作禮樂焉故孔子
有徳無位於禮不敢作也執之而已於樂不敢作也
正之而已况其毎下者乎蓋功不至於鳬鷖不可以
言成治不至於既濟不可以言定王者徳位兼隆於
天下雖有可以制作之道必適乎可以制作之時故
禮雖可以義起必待乎治定樂雖可以理作必待乎
功成此周之禮所以備於内外之既治而樂所以聲
於無競惟烈之後也揚子曰周之禮樂庶事之備不
其然乎王通甞謂五行不相沴則王者可以制禮矣
四靈以為畜則王者可以作樂矣是雖拘之三十年
不猶愈於齊魯二生期之以百年邪漢去二代雖近
然兵革未偃於天下遽起綿蕝之制其為智亦疏矣
然則如之何而可宜莫若效周公所為而已中庸言
非天子不敢作禮樂此特言王者天子以徳王者以
功故也
其功大者其樂備其治辨者其禮具干戚之舞非備樂
也孰亨而祀非達禮也
功有小大治有詳略功大者其樂備治辨者其禮具
周之興也作樂合乎祖而簫管備舉樂之所以備也
烝畀祖妣以洽百禮禮之所以具也蓋全之之謂備
小備之謂具祭義曰比時具物不可以不備荀卿曰
始終具而聖人之道備是具於備為微備於具為全
也聲變成方謂之音比音而樂之及干戚羽旄謂之
樂然則文武之舞不全非所以為備樂也治人之道
莫急於禮禮有五經莫重於祭然則腥熟之薦不兼
非所以為具禮也周官以六代文武之舞為大合樂
禮運以血毛腥熟合亨為禮之大成則備樂具禮於
是覩矣變具禮為達禮者禮不具不足為天下之通
禮故也古者之舞有以干配戚者朱干玉戚以舞大
武是已有以干配戈者春夏學干戈是已有兼而用
之者干戈戚掦是已干則朱飾之盾也有扞蔽之材
而仁禮之意寓焉戚則玉飾之斧也有剛斷之材而
仁義之意寓焉彼其於武舞之器如此豈非有武事
必有文備之意歟今夫冕而揔干以樂皇尸而天下
樂之者天子之所獨而人臣無與焉帷周公有大勲
勞於天下魯得以用而祀之然則隠公考仲子之宫
楚子圍館於王宮之側而將擅干萬舞之奏豈得逭
春秋之誅耶對而言之樂言備禮言具散而言之樂
亦可謂之具詩曰樂具入奏是也禮亦可謂之備經
曰禮備而不偏是也
五帝殊時不相㳂樂三王異世不相襲禮
五帝體天道而官天下故以帝號而同乎天三王盡
人道而家天下故以王號而應乎人蓋三月成時三
十年成世時則隂陽運量有法度存焉天之所為也
世則前後推遷有歴數存焉人之所因也五帝傳賢
同乎天而殊時非不用禮也而莫尚乎樂樂由天作
故也三王傳子應乎人而異世非不用樂也而莫尚
乎禮禮因人情為之節文故也詳而求之伏羲之扶
來神農之下謀黄帝之咸池堯之大章舜之大韶皆
因時作之以象成而已惡得而相㳂夏后氏之禮尚
質周人尚文商人文質之中皆因世制之以從宜而
已惡得而相襲顔淵問為邦孔子告之以夏時商輅
周冕之禮有虞氏韶舞之樂語樂於帝語禮於王亦
與是相為表裏矣觀孔子之論五帝以為法始乎伏
羲著於神農而成於黄帝堯舜蓋嘗詳之於易矣孔
安國以唐虞預五帝則是以少昊顓帝髙卒為之不
知奚據而云是亦不求聖人之意也
樂極則憂禮粗則偏矣及夫敦樂而無憂禮備而不偏
者其唯大聖乎
樂由陽來而主乎盈不期極而極焉禮由隂作而主
乎减不期粗而粗焉樂極矣而不以反為文則㝠豫
而已能無憂乎禮粗矣而不以進為文則跛履而已
能無偏乎及夫敦樂而不偷則適吾之性何憂之有
禮備而不缺則情文俱盡何偏之有今夫樂道極和
禮道極中極和則樂而不憂極中則正而不偏致中
和以位天地育萬物者大聖人之事也自非以禮樂
合天地之化百物之産者疇克爾哉
天高地下萬物散殊而禮制行矣流而不息合同而化
而樂興焉
天髙地下尊卑奠矣禮所以為天地之序也萬物散
殊小大分矣禮所以為天地之别也流而不息隂陽
運矣樂所以為天地之和也合同而化形質易矣樂
所以合天地之化也在易上天下澤履君子以辨上
下定民志豈不為禮制行乎在記隂陽相摩天地相
蕩而百化興焉豈不為樂之興乎禮以相敬為異必
資制而後行樂以相親為同無所資而自興故於禮
之行言制而異於樂之興也會而言之如此通而言
之明於天地然後能興禮樂則禮非不可以言興樂
行而倫清則樂非不可以言行天高地下以位言天
尊地卑以分言流而不息以氣言論而不息以文言
春作夏長仁也秋歛冬藏義也仁近於樂義近於禮
春則物作而始之天造草昧之時也秋則物歛而實
之人為輔成之時也夏則物出而相見人道之戒也
冬則物藏而相辨天道之復也自春徂夏為天出而
之人所以為仁自秋徂冬為人反而之天所以為義
蓋樂由陽來而仁近之仁陽屬故也禮由隂作而義
近之義隂屬故也仁主乎愛而樂合之義主乎敬而
禮合之豈亦仁藏於禮樂之意歟然仁近於樂而樂
非仁也義近於禮而禮非義也仁義非禮樂不行禮
樂非仁義不立此荀卿所以言仁義禮樂其致一也
凡此論四時之仁義為然若夫語仁義大全豈止近
禮樂而已哉孔子以人而不仁如禮樂何合而言之
也與言堯舜之道孝弟同意孟子以禮節文仁義而
以樂樂之别而言之也與言孝近王弟近覇同意莊
周謂道徳不廢安取仁義性情不離安用禮樂雖退
而賔之可也彼豈以仁義禮樂為不美哉誠欲惵惵
為天下渾心而已鄉飲酒義以天子之立左聖鄉仁
右義背藏配四時之序與此異者彼主鄉飲酒之禮
言之非别禮樂而言故也
樂書卷十三
