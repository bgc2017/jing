欽定四庫全書
樂書卷三
宋陳𤾉撰
禮記訓義
王制曽子問文王世子
王制
大樂正論造士之秀者以告于王而升諸司馬曰進士
所以勸之也簡不帥教者以告于王屏之逺方終身
不齒所以沮之也王者勸沮天下之術大樂正實預焉
其職豈不重哉後世有樂正氏司馬氏豈因其世
官名之耶
曽子問
孔子曰嫁女之家三夜不息燭思相離也取婦之家三
日不舉樂思嗣親也
古者婚禮在所不賀嘉事在所不善况取婦之家可
舉樂乎盖取婦之禮本以嗣親也親既老矣而以子婦嗣
之傷之可也樂之非也昔裴嘉有婚會薛方士預焉酒
中而樂作方士非之而出王通聞之曰薛方士知禮
矣然猶在君子之後乎盖善其知禮而不善其不預告
之也雖然娶婦之家必為酒食以召鄉黨僚友雖曰以厚
其别亦不舉樂也舉之其在三日之後乎前乎三日而
舉樂是忘親也後乎三日而不舉是忘賓也不忘親仁
也不忘賓義也先王制禮豈逺乎哉節文仁義而已矣
文王世子
凡學世子及學士必時春夏學干戈秋冬學羽籥皆於
東序
世以𫝊父統而子則事父者也學以致其道而士則
事道者也凡學先世子貴貴也及學士尊賢也貴貴
尊賢其義一也其可不均以時斆於東序乎春夏陽
用事之時也必斆以干戈之武舞天事武故也秋冬
隂用事之時也必斆以羽籥之文武地事文故也東
序夏后氏之學而序之為言射也斆異異用用異異
功然則行同能偶者舍射何别乎然干戈羽籥樂之
器而樂豈器哉凡斆世子及學士必以是者欲其因
器以達意故也王制之教造士春秋以禮樂冬夏以
詩書文王世子之學世子春夏以干戈秋冬以羽籥
者升於學之造士則其才嚮於有成其教之也易故
先其難者而以詩書後於禮樂貴驕之世子則其性
誘於外物其斆之也難故先其易者而以干戈羽籥
先於禮樂詩書周官師氏教國子在司徒教民之後
記言教國之子弟在鄉遂之後其教之難易盖可見
矣雖然王制主於教造士而王太子王子羣后之太
子卿大夫元士之適子亦預焉文王世子主於斆世
子而國之學士亦及焉特其所主者異教之所施有
先後爾
小樂正學干大胥賛之籥師學戈籥師丞賛之
以政正之謂之正以教教之謂之師大胥之所相者
小樂正也籥師丞之所奉者籥師也盖干陽戈隂也
干謂之干盾亦謂之干兵戈句㦸矛也書曰比爾干
稱爾戈干則直兵而其形欲立戈則句兵而其形欲
倒皆自衛之兵非伐人之器也古之教舞者朱其干
玉其戚則尚道不尚事尚徳不尚威是以斆干在小
樂正而以大胥賛之斆戈在籥師而以籥師丞賛之
干戈之事寓之於樂如此則武不可覿之意覩矣周
官樂師掌國之學政教國子以干籥之小舞大胥掌
學士之版以待致諸子春入學舍菜合舞秋頒學合
聲籥師掌教國子舞羽吹籥由此觀之小樂正不特
斆干籥師不特斆戈也春夏斆干戈秋冬學羽籥言
學干戈則羽籥舉矣周官有樂師而無小樂正有籥
師而無丞豈三代之制因革固不同耶
胥鼓南
周官大胥以六樂之㑹正舞位凡祭祀之用樂者以
鼓徴學士小胥掌學士之徴令而胥以鼓徴學士而
令之者不過六代之樂所謂象箾南籥者而已非鄭康
成所謂南夷之樂也鞮鞻氏掌四夷之樂旄人教舞
夷樂則夷樂固鞮鞻氏所掌旄人所教非大胥小胥
之職也上言小樂正學干大胥賛之則所謂胥鼓南
之胥豈小胥歟周之化自北而南則文王象箾所奏
亦不是過也
春誦夏弦大師詔之瞽宗
樂語有六誦居一焉樂音有八弦居一焉誦則詩頌
人聲也弦則琴瑟樂聲也温柔敦厚詩教也以春誦
之春温故也鼓鼙北方革音而其聲讙主陽生而言
也琴瑟南方絲音而其聲哀主隂生而言也夏弦之
義有見於此商人尚聲名學以瞽宗是瞽宗主以樂
教衆瞽之所宗也春教以樂語夏教以樂音其義為
難知非大師詔之瞽宗孰知其所以然哉周官大司
樂死以為樂祖而祭之瞽宗則春誦夏弦太學之教
非小學之道也詔樂於瞽宗又言禮在瞽宗者古之
教人興於詩者必使之立於禮立於禮者必使之成
於樂故周之辟雍亦不過辟之以禮雍之以樂使之
樂且有儀而瞽宗雖主以樂教禮在其中矣周官禮
樂同掌於春官禮記禮樂同詔之瞽宗其義一也斆
舞於東序而别之以射斆禮樂於瞽宗而詔之以義
君子之深教也此言春誦夏弦秋學禮冬讀書王制
言春秋教以禮樂冬夏教以詩書者言書禮則知誦
之為詩弦之為樂言弦誦則知禮之為行書之為事
也盖春秋隂陽之中而禮樂皆欲其中故以二中之
時教之冬夏隂陽之至而詩書皆欲其至故以二至
之時教之凡此合而教之也分而教之則誦詩以春
弦樂以夏學禮以秋讀書以冬學記曰太學之教也
時以此
凡祭與養老乞言合語之禮皆小樂正詔之於東序大
樂正學舞干戚語說命乞言皆大樂正授數
周官大司樂教國子始之以樂徳中之以樂語卒之
以樂舞故凡祭與養老之禮乞言語說古之樂語也
學舞干戚古之樂舞也盖徳為樂之實樂為徳之華
則樂語徳言也樂舞徳容也凡祭與養老乞言合語
之禮其命之在大樂正而小樂正特以義詔之東序
而已斆舞授數不與焉大樂正學舞干戚語說命乞
言以數授之而已論其道而說之不與焉此論說在
東序所以責之大司成也經曰天子視學適東序釋
奠於先老遂設三老五更羣老之席位焉適饌省醴
養老之珍具遂發咏焉反登歌清廟既歌而語以成
之也言父子君臣長㓜之道合徳音之致禮之大者
也下管象舞大武大合衆以事由是觀之凡祭豈釋
奠之禮歟凡養老豈老更羣老歟合語之禮豈徳音
之致歟學舞干戚豈舞大武之舞歟言舞則歌可知
矣王制曰夏后氏養國老於東序養庶老於西序然
此下管象舞大武周樂而已以東序言之豈周人兼
用之耶
凡釋奠者必有合也有國故則否凡大合樂必遂養老
學者禮樂之教所自出故凡釋奠於先聖先師者必
有合也釋奠者禮也必有合者樂也周官大胥春入
學舍菜合舞秋頒學合聲所謂必有合者合舞與聲
而已有國故則否與大司樂國有大故去樂弛縣曲
禮凶年祭事不縣同意凡大合樂必遂養老與周官
大司樂以六律六同五聲八音六舞大合樂同意必
遂養老者特釋奠先聖先師而天子視學實與焉故
下文言天子視學命有司行事興秩節祭先師先聖
焉有司卒事適東序釋奠於先老適饌省醴養老之
珍具遂發味焉登歌清廟下管象舞大武大合衆以
事終之以仁而已盖釋奠於先聖先師先老所以教
敬也必遂養老所以教孝也一釋奠合樂之故而孝
敬之教行焉如此則禮樂豈不為天下大教歟凡釋
奠必有合者主行禮以合樂也凡大合樂必遂養老
者主合樂以行禮也
始立學者既興器用幣然後釋菜不舞不授器乃退儐
于東序一獻無介語可也
凡家造祭器為先養器為後國亦如之諸侯之國命
之教而始立學者亦必以祭器為先則興器者造祭
器之謂也大胥春入學釋菜合舞司戈盾祭祀授舞
者兵是釋菜未嘗不舞不授器其所以不舞不授器
者非四時釋菜之中祀特始入學者行一獻之禮而
已與周官凡小祭祀不興舞同意授數則天子八佾
諸侯六佾之類也授器則文以羽籥武以干戚之類
也數則可陳其義為難知器則可用其象為難求苟
由可陳之數精難知之義因可用之器得難求之象
則禮由己而已豈淺識之士所能豫哉
樂書卷三
