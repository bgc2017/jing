欽定四庫全書
樂書卷三十九
宋陳暘撰
周禮訓義
地官
舞師
春官
大宗伯内宗外宗大司樂
舞師
舞師掌教兵舞帥而舞山川之祭祀教帗舞帥而舞社
稷之祭祀教羽舞帥而舞四方之祭祀教皇舞帥而舞
旱暵之事凡野舞則皆教之
執干揚而舞之兵舞也列五采繒為之帗舞也析衆
羽為之羽舞也以凰羽為之皇舞也以旄牛尾為之
旄舞也舞師先兵舞帗舞繼之以羽舞皇舞樂師先
帗羽皇旄繼之以干與人者樂師以教其義為主則
先其飾之盛者舞師以教其用為主則先其事之急
者故也人君之於天下有山川以阻固然後能保社
稷有社稷以祓除然後可以有事於四方有四方以
為翼蔽然後可以待變事此山川社稷四方所以言
祭祀而先之於旱暵所以言事而後之也鄭司農曰
社稷以帗宗廟以羽四方以皇辟雍以旄兵事以干
星辰以人鄭康成曰四方以羽宗廟以人山川以干
旱暵以皇是不知大祭祀有備樂必有備舞也春秋
書有事于太廟萬入去籥則宗廟用干與羽散而用
之則山川以干社稷以帗四方以羽旱暵以皇矣大
司樂曰舞咸池以祭地示則社稷不特帗舞也舞大
夏以祭山川則山川不特兵舞也於咸池之類言其
章不言其器於帗舞之類言其器不言其章互備故
也樂師備六舞先羽而後干舞師止於四舞先兵而
後羽何也曰樂師主教國子而舞不可不備舞師主
教野人特其用者而已教國子先文與大司樂同意
教野人先武以野人朴而武故也書言舞干羽于兩
階樂記言比音而樂之及干戚羽旄謂之樂郊特牲
明堂位祭統言朱干玉戚以舞大武皮弁素積以舞
大夏簡兮詩言碩人俣俣公庭萬舞繼之左手執籥
右手秉翟皆先武後文者蓋堯舜揖遜其舞先干而
後羽者以苖民逆命故也湯武征伐其舞先武而後
文者以武功定天下故也魏志曰舞師馮肅曉知先
代舞名然則魏立舞師豈本此歟
凡小祭祀則不興舞
先王之於祭祀有歌以咏其聲於堂有舞以動其容
於庭故舞師於山川社稷四方旱暵之祭皆興舞則
歌可知矣小師凡小祭祀小樂事鼓&KR0615;而不及升歌
則舞可知矣蓋祭祀小大有不繫之神而繫之事者
百物之神小祀也有所謂非小祀先聖先師非小祀
也有所謂小祀故鼓人言祀百物之神有兵帗之舞
是百物之神有時不以小祀之禮祀之也文王世子
言釋菜于先聖先師則不舞是先聖有時以小祀之
禮祀之也然則鼓人舞師不列之春官而在地官何
也曰六官之屬各以其類然有非其類而列之者義
有所主也甸師地事也屬之天官以所主者耕王藉
共粢盛故也職方氏土方氏形方氏川師原師之類
亦地事也屬之夏官以所主者辨四方邦國故也弁
師禮事也屬之夏官以弁甲異服而同飾與序官先
弁師後司甲同意行人小行人司儀之類亦禮事也
屬之秋官以禮刑相為表裏與洪範八政先司冦後
賓同意由是推之司干不屬夏官而属春司民不属
地官而属秋鼓人舞師不属春官而属地槩可見矣
大宗伯
大宗伯之職以天産作隂德以中禮防之以地産作陽
德以和樂防之以禮樂合天地之化百物之産以事鬼
神以諧萬民以致百物
天産養精故以作隂德所以行隂禮者也以中禮防
之則使其不淫地産養形故以作陽德所以行陽禮
者也以和樂防之則使其不怠蓋乾坤示人而度數
從之度數有常而中禮行焉聲音感人而順氣從之
順氣成象而和樂興焉中而不和不足以合天地之
化和而不中不足以合百物之産兩者交相為用而
與天地同流其於合天地之化百物之産也何有蓋
道判而為禮樂道足以範圍天地之化而不過禮樂
姑能合天地之化而已道足以曲成萬物而不遺禮
樂姑能合百物之産而已記曰禮者天地之序樂者
天地之和豈非合天地之化邪序故羣物皆别和故
百物皆化豈非合百物之産邪言事鬼神則地示可
知言諧萬民則邦國賓客逺人可知言致百物則羽
臝鱗毛介象物可知
内宗
内宗掌宗廟之祭祀薦加豆籩及以樂徹則佐𫝊豆籩
賓客之饗食亦如之
外宗
外宗掌宗廟之祭祀佐王后薦玉豆眡豆籩及以樂徹
亦如之王后以樂羞齍則賛凡王后之獻亦如之
天子父天下王后母天下其政位雖有内外要之於
廟享薦以禮徹以樂蓋未始不一天子聽外治故及
於賓客之饗王后聽内治止於羞獻而已豈非易所
謂在中饋無攸遂之意邪天子雖主外治而以同族
之内宗佐之以内佐外也王后雖主内治而以異族
之外宗佐之以外佐内也
大司樂
大司樂掌成均之灋以治建國之學政而合國之子弟
焉凡有道者有德者使教焉死則以為樂祖祭於瞽宗
凡學天子曰辟廱諸侯曰頖宫故周詩言於樂辟廱
鎬京辟廱于彼西廱之類天子之制也魯頌言在泮
獻囚在泮獻功獻馘之類諸侯之制也禮記曰於成
均取爵於上尊又曰禮在瞽宗周自文武以辟廱名
學至成王命之成均所以成人材之虧均其過不及
而已矣以大司樂掌之者以其合國子弟王以樂教
故也生為樂職之長而教於成均死為樂祖而祭於
瞽宗禮所謂有功德於民則祭之是也序官有上瞽
中瞽下瞽詩曰有瞽有瞽在周之庭則瞽宗主於樂
教衆瞽之所宗也明堂位曰瞽宗殷學也文王世子
曰春誦夏弦大師詔之瞽宗是殷之教學在瞽宗周
人兼而用之豈殷人尚聲因以名其學邪在易之豫
先王以作樂崇德殷薦之上帝以配祖考作樂崇德
自古以固然故言先王至於以樂薦上帝配祖考蓋
始於殷人則殷人以樂名學信矣先儒以成均為五
帝學祭於瞽宗為廟中不知奚據而云然成王之成
均特改制之名而已非有變辟廱之實也故其樂育
才之詩曰菁菁者莪在彼中阿既見君子樂且有儀
言中阿則無有過不及之意成均之實也樂之所以
為雝之之樂有儀所以為辟之之禮辟廱之實成均
之法王之所制而以大司樂掌焉豈非寓人君樂育
人材之意邪
樂書卷三十九
