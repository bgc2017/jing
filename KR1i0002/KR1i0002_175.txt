欽定四庫全書
樂書卷一百七十五
宋陳𤾉撰
樂圖論
俗部
舞
武王象武西漢樂舞
東漢樂舞二漢雜舞
武王象武
伏犧之代五運成立甲厯始基造琴瑟以諧律吕故樂謂之
立基女媧氏始為笙簧制管以一天下之音合日月星辰故
其樂謂之充樂五弦之琴始於朱襄氏八闋之歌始於葛天
氏(一曰載民二曰元鳥三曰遂草木四曰奮五穀五曰敬天常六曰達帝功七曰依地徳八曰總萬物之極)宣達
之舞始於隂康氏下謀之樂始於神農氏黄帝以仲春之月
乙卯之日日在奎始奏之命曰咸池少昊氏徳澤被物之深
命曰大淵顓帝實處空桑乃令飛龍効八風之音命之曰承
雲帝嚳命咸墨作為唐歌乃令人弁(兩手相擊曰弁)或擊鼙與鐘磬
吹笭與管篪因令鳯鳥天翟舞命之曰五英伏犧之樂謂之
立基又謂之扶來顓帝之樂謂之承雲仰取諸天也又謂之
六莖謂之圭水逺取諸物也堯樂謂之大章又謂之大卷
亦此意歟詩禮述文王樂舞謂之象武王樂舞謂之武
樂苑以巨業為文王樂象為武王樂誤矣今夫樂之所
生本於度數度數不立則中聲不存矣桀紂作為滛侈
之樂以鉅為羙以衆為觀不用度數之過也故宋之衰
也作為千秩(鍾律之名)齊之衰也作為大吕楚之衰也作為
巫音由是觀之先王作樂以隆盛治之羙豈在夫滛侈
為哉本之情性稽之度數制之禮義一要宿中和之紀
而已故傳曰先王之樂有五節中聲以降不容彈矣非
虚語也
西漢樂舞
周存六代之舞至秦惟餘韶武而已漢室龍興制氏世
職太樂第識鏗鏘鼓舞之末節未始知其義也髙祖時
叔孫通因秦樂人制為樂舞故四年制武德六年更文
始又作昭容樂主出武德舞焉作禮容樂主出文始五
行舞焉五行則秦皇所更也四時則孝文所制也孝惠
承統髙祖廟奏武德文始五行之舞孝文廟奏文始四
特五行之舞孝景采武德為昭德以尊太宗廟孝宣采
昭德為盛德以尊世宗廟諸帝之廟皆常奏文始四時
五行之舞焉然漢舞宗廟之酎卑者之子不得而豫也
其豫之者上取二千石之子下取五大夫之子而已雖
與周人異制亦未失用國子之實也今之舞者不過用
市井畎畆之人素不知歌舞者為之其何以格神明移
風俗乎
東漢樂舞
光武中興漢祚而南北郊祀明堂奏雲翹育命八佾之
舞五郊迎氣春歌青陽夏歌朱明舞雲翹之舞秋歌西
皓冬歌元冥舞育命之舞至於先立秋迎氣於黄郊樂
奏黄鍾之宫帝臨冕而執干戚舞雲翹育命之舞四郊
則有司所行黄郊則天子所獨此其舞所以隆殺不同
也皇覽以為迎氣之禮當順天道唱之以角舞之以羽
翟迎春之樂也唱之以徴舞之以鼓鞀迎夏之樂也唱
之以商舞之以干戚迎秋之樂也唱之以羽舞之以干
戈迎冬之樂也至於宗廟之舞明帝不從東平王蒼大
武之議世祖廟但進文始五行武德之舞諸帝室並奏
武德而已非古人不相㳂樂以昭功德之意也由是觀
之五郊之樂皇覽之論其庶㡬乎聖朝五郊迎氣之樂
並用黄鍾一均而已不亦失順天道之㫖邪
二漢雜舞
西漢髙帝作樂二品一曰昭容樂二曰禮容樂東漢章
帝作樂四品一曰大予樂郊廟上陵食舉用之二曰周
雅頌樂辟廱饗射六宗社稷用之三曰黄門鼓吹宴樂
羣臣用之四曰短簫鐃歌軍旅用之蓋髙祖由蜀漢定
三秦賨人從之有功其俗喜舞使樂人習之有巴渝舞
焉魏改為昭武用牟弩舞之是也其立靈星祠用男舞
童十六象敎田為耕耨穫刈舂簸之形以象其功武帝
時用事甘泉圜丘用女舞童三百其施於朝者鄭衛之
聲而已然女童之舞非所以敬天神失周人用雅頌之
音也至於鞞舞之類未始合之鍾石豈古人作樂之意
歟
樂書卷一百七十五
