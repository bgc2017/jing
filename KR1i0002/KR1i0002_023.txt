欽定四庫全書
樂書卷二十三
宋陳𤾉撰
禮記訓義
樂記
魏文侯問於子夏曰吾端冕而聽古樂則唯恐卧聽鄭衞
之音而不知倦敢問古樂之如彼何也新樂之如此何也
樂之於天下中則和過則淫故黄帝之咸池堯之大
章舜禹之韶夏商周之武濩其聲足樂而不流其文
足論而不息此所謂中則和古樂之發也鄭之好濫
宋之燕女衛之促數齊之敖辟慢易以犯節流湎以
忘本此所謂過則淫新樂之𤼵也今夫中人以下可
以語下亦可以語上以上語之則倦而不樂以下語
之則樂而不倦故魏武之於徐無鬼聞詩書禮樂則
未嘗啓齒聞相狗馬則大悦秦孝公之於商鞅聞帝
王之道未嘗概意聞霸道則前席是聽言則對誦言
如醉古之下流者皆然豈特魏文之於樂哉莊周曰
大聲不入俚耳折揚皇華則嗑然而笑豈是謂邪蓋
文侯之於古樂則在所外而唯恐卧於新樂則在所
内而不知倦此其問所以有彼此之辭也然則聽樂
必端冕何邪曰端取其端以正已也冕取其俛以接
物也諸侯𤣥端以祭則端冕諸侯之祭服也文侯以
祭服聽樂猶檜君以朝服逍遥其好鄭衛之音不已
甚乎古者端衣或施於冠或施於冕冠禮冠者𤣥端
緇布冠既冠易服𤣥冠𤣥端特牲禮主人冠冕𤣥内
則子事父母冠綏纓端韠公西華曰宗廟之事如㑹
同端章甫以至晉侯端委以入武宫晏平仲端委以
立虎門端之施於冠者也荀子端衣𤣥裳絻而秉路
大戴禮武王端冕受丹書與此所謂端冕端之施於
冕者也要之皆非朝服而朝服則天子以素諸侯以
緇未聞以𤣥端也鄭氏釋儀禮謂𤣥端則朝服之衣
易其裳爾釋玉藻曰朝服𤣥端素裳不知奚據而云
雜記襲朝服一𤣥端一禭禮受朝服自西階受𤣥端
自堂然則𤣥端不得為朝服明矣
子貢對曰今夫古樂進旅退旅和正以廣弦匏笙簧㑹
守拊鼓
古者舞列天子八諸侯六大夫四士二旅之為義生
於師旅之旅其陳足以成列也其陳以成列則衆故
也然則所謂進旅退旅豈非行其綴兆要其節奏而
進退成列邪正聲感人而和樂興焉姦聲感人而滛
樂興焉其樂和而不滛其聲正而不姦者以志意廣
故也廣則容姦狹則思欲以廣而後和正雖廣而不
容姦矣進旅退旅進退得齊焉和正以廣志意得廣
焉抑又作之堂上弦之以琴瑟作之堂下匏之以笙
簧堂上非特琴瑟也又㑹守拊焉堂下非特笙簧也
又㑹守鼓焉夫乗水者付之泭作樂者付之拊磬之
或擊或拊磬聲大小之辨也拊之或摶或拊拊聲大
小之辨也摶拊之摶有父之用焉荀卿曰縣一鍾而
尚拊大戴禮曰縣一磬而尚拊則拊設於一鍾一磬
之東其衆噐之父歟學記曰鼓無當於五聲五聲弗
得不和荀卿曰鼓樂之君則鼓以作樂其衆聲之君
歟蓋衆謂之㑹待謂之守堂上之樂衆矣其所待以
作者在拊堂下之樂衆矣其所待以作者在鼓㑹守
拊鼓則衆樂備舉矣然堂上則門内之洽以拊為之
父堂下則門外之治以鼓為之君内則父子外則君
臣人之大倫也而樂實有以合和之古樂之𤼵修身
及家均平天下如此而已與夫新樂之發俳優侏儒
獶雜子女不知父子者豈不有間乎今夫拊之為噐
韋表穅裏狀則類鼓聲則和柔倡而不和非徒鏗鏘
而已書𫝊謂以韋為鼓白虎通謂拊革而穅是也其
設則堂上書所謂摶拊是也其用則先歌禮所謂登
歌則令奏擊拊是也書謂之搏拊明堂位謂之拊搏
者以其或拊或搏莫適先後故也
始奏以文復亂以武治亂以相訊疾以雅君子於是語
於是道古修身及家平均天下此古樂之𤼵也
周官大司樂教國子舞雲門大卷大咸大㲈大夏大
濩大武大夏而上文舞也大濩而下武舞也古之樂
舞始奏以文復亂以武維清奏象舞其文也武奏大
武其武也文先之武次之有安不忘危之意而揖讓
征誅之義盡矣豈非莊周所謂文武經綸邪治亂以
相之亂與武亂之亂同訊疾以雅之訊與三刺之訊
同然干羽之舞雜然並奏容有失行列而不治并疾
速而不刺者矣是故治亂以相有文明以節之使之
和而不流也訊疾以雅有法度以正之使之奮而不
拔也荀卿之論舞以為目不自見耳不自聞然而治
俯仰詘信進退遲速莫不亷制盡筋骨之力以要鍾
鼓拊㑹之節而靡有悖逆者在相與雅而已書曰恒
舞于宫無相以節之故也詩曰屢舞僛僛無雅以正
之故也樂終於舞如此則樂終而德尊故明樂之君
子於是語以告之道古以明之而君子小人未有不
好善而聽過者矣文王世子曰大樂正斆舞干戚語
說鄉射禮曰古者於旅也語不過如此修身及家平
均天下而天下皆寧矣然相之為噐所以節文舞也
蓋生於舂不相之相笙師掌教舂是已昔梁王築城
以小鼓為節而役者以杵和之蓋其遺制也鄭氏謂
相以節樂則是謂之為拊則非豈惑於方言以穅為
相之說歟雅之為噐所以正武舞也笙師掌教雅以
教祴樂是已賔出以雅欲其醉不失正也工舞以雅
欲其訊疾不失正也賔出以雅有祴夏之樂則工舞
以雅其樂可知矣二鄭之論雅制類皆約漢法為言
疑其有所受之周官以興道諷誦言語為樂語此特
說語與道古者豈舉上下見中之意邪
今夫新樂進俯退俯姦聲以濫溺而不止及優侏儒獶
雜子女不知父子樂終不可以語不可以道古此新樂
之𤼵也
荀卿曰鄭衛之音使人之心淫舞韶歌武使人之心
莊然則新樂之異古其來尚矣形於動静則進俯退
俯其陳不足以成列也𤼵於聲音則姦聲以濫溺而
不止其聲不足以合奏也豈非政散民流誣上行私
而不可止之謂邪蓋古樂之𤼵始奏以文復亂以武
而不聞及優侏儒也治亂以相訊疾以雅而不聞獶
雜子女也弦匏笙簧㑹守拊鼓而不聞不知父子也
夫然後足以使長幼男女之理父子君臣之節皆形
見於樂而有别矣其有不可以語且道古耶文王世
子曰既歌而語以成之言父子君臣長㓜之道合徳
音之致者此也若夫及優侏儒獶雜子女不知父子
如檀長卿所為古無有也君子不道也不過知聲而
不知音知舞而不知節禽獸之歸而已豈知夾谷之
戲孔子所以請誅齊人之饋孔子所以遂行歟古樂
言始奏以見終新樂言樂終以見始互𤼵故也
樂書卷二十三
