欽定四庫全書
樂書巻七十六
宋陳𤾉撰
尚書訓義
虞書(舜典大禹謨)
舜典
聲依永律和聲
人之生也鍾五行之秀氣其出為五言之永律必和五
行之聲盖詠以永為體永以詠為用故舜之作樂琴瑟以
詠所以為聲依永也笙鏞以間所以為律和聲也故歌風
而聲不依永無以見德性之微歌雅而聲不依永無以著
法度之正歌頌而聲不依永無以顯功德之成如此則聲
詩不協失其所謂中聲所主者矣此聲所以不可不依永
也宫為君不以律和之則其聲荒其君驕商為臣不以律
和之則其聲陂其臣壞角為民不以律和之則其聲憂其
民怨徵為事不以律和之則其聲哀其事勤羽為物不以
律和之則其聲危其財匱如此則聲律不諧失其所謂
中聲所歸者矣此律所以不可不和聲也周官大師掌
六律六同皆文之以五聲教六詩以六德為之本以六
律為之音豈亦聲依永律和聲之意歟今夫陽六為
律則黄鍾太蔟姑洗㽔賓夷則無射皆聲之屬乎陽
所謂律也陰六為呂則大呂應鍾南呂函鍾中呂夾
鍾皆聲之屬乎陰所謂呂也别而言之律與呂異合
而言之呂亦謂之律此禮運所以有五聲十二律之
說也古之言律或謂之六律或謂之六始配律者或
以呂或以同六始則六間配之可也謂之七音何也
曰述天地自然之氣數謂之律以陽造始謂之始匹
於陽為呂間於陽為間同於一陽為同呂間以命體
間命以位同命以情合陽六陰六言之均謂之六律
也此特以律為言豈非合而言之耶
八音克諧無相奪倫神人以和
先王之作樂主之以六律六同而播之以八音金石
以動之絲竹以行之匏以宣之瓦以贊之革木以節
之所道者中徳所詠者中音故氣無滯陰亦無散陽
細不至於抑大不至於陵一於回邪曲直各歸其分
而已此樂記所謂先王合生氣之和道五常之行使
之陽而不散陰而不密剛氣不怒柔氣不懾四暢交
於中而發作於外皆安其位而不相奪也庸非八音
克諧無相奪倫之謂耶盖樂者天地之和先王審一
以定之者也故奏之宗廟則肅雝和鳴先祖是聽作
之天下則長幼和順兄弟和親以之率神從天故其
神和以之反情和志故其人和神和則其鬼不神亦
不傷人矣人和則移風易俗天下皆寧矣國語曰徳
音不愆以合神人神是以和民是以寧豈特祖考來
格羣后徳讓而已哉今夫禮以辨異則治神人而使
之不亂樂以統同則和神人而使之無間言神則知
人之為鬼言人則知神之為天言天神人鬼則地示
之禮可知周官宗伯掌邦禮治神人亦足發明於此
矣然則書美舜樂曰詩言志歌永言聲依永律和聲
八音克諧而不及舞大司樂序周樂則奏律歌而呂
舞六樂者豈非帝者徳全而樂簡王者業大而樂備
故耶揚雄有之周之禮樂庶事之備也可不信乎
大禹謨
水火金木土穀惟修正德利用厚生惟和九功惟叙九
叙惟歌戒之用休董之用威勸之以九歌俾勿壞六府
三事允治時乃功
春秋傳曰水火金木土榖謂之六府正徳利用厚生
謂之三事六府三事謂之九功九功之徳皆可歌也
謂之九歌盖王者治定制禮功成作樂然則禹之九
功惟叙九叙惟歌豈非以禹功之成不可不作樂以
形容之耶戒之用休仁之至也董之用威義之至也
勸之以九歌俾勿壞使之樂斯二者必至有成而無
壞也始而戒之終而勸之與秦終南之詩同意周官
大司樂言奏九徳之歌九㲈之舞瞽矇掌九徳之歌
以役大師大㲈舜樂也謂之九㲈之舞則大夏禹樂
也謂之九徳之歌得非九夏乎鐘師以鐘鼓奏九夏
王夏肆夏昭夏納夏章夏齊夏族夏裓夏驁夏杜子
春曰王出入奏王夏尸出入奏肆夏牲出入奏昭夏
四方賓來奏納夏臣有功奏章夏夫人祭奏齊夏族
人侍奏族夏客醉而出奏裓夏公出入奏驁夏盖王
者之於天下出而與物相見以同民患是雖有文明
之華功業之大而多故或生焉又不可不思患而預
為之戒也禹作九夏之樂本九功之徳以為歌而曰
勸之以九歌俾勿壞豈非先患慮患而戒之乎今夫
天下之民以王者為之君也夏之樂以王夏為之君
故王出入奏王夏尸非神也象神而已惟在廟則均
全於君是與之相敵而無不及矣故尸出入奏肆夏
牲所以食神實以召之也神藏於幽微而有以召之
則洋洋乎如在其上如在其左右不亦昭乎故牲出
入奏昭夏外之為出内之為納四方之賓或以朝而
來王或以祭而來享非可却而外之也容而納之繫
而屬之安賓客恱逺人之道也故四方賓來奏納夏
東南為文西南為章則章者文之成明之著也人臣
有功不錫樂以章之則其功卒於黯闇不明非崇徳
報功之道也故臣有功奏章夏古者將祭君致齋於
外夫人致齋於内心不苟慮必依於道手足不苟動
必依於禮夫然後致精明之徳可以交神明矣故夫
人祭奏齊夏族人之侍王内朝以齒明父子也外朝
以官體異姓也合族之道不過是矣故族人侍奏族
夏既醉而出並受其福醉而不出是謂伐徳非特於
禮為然樂亦如之是以先王之樂未嘗不以裓示戒
焉故客醉而出奏裓夏大射公入驁則公與王同徳
爵位莫重焉然位不期驕而驕禄不期侈而侈則自
放驕傲之患難乎免於身矣是以先王於樂未嘗不
以驁示戒焉故公出入奏驁夏盖禮勝易離樂勝易
流九夏必始之王夏以王道自禹始也終之驁夏以
反為文也若然尚何壞之有哉詩言鐘鼔既戒與此
同意九夏之樂有其名而亡其辭盖若豳雅豳頌矣
樂書卷七十六
