欽定四庫全書
樂書卷十
宋陳𤾉撰
禮記訓義
樂記
禮樂皆得謂之有德徳者得也
揚子曰人而無禮焉以為德易曰先王以作樂崇德
則禮為德之容樂為德之華人而不仁如禮樂何哉
今夫伯夷得於禮而不得於樂非有徳也夔得於樂
而不得於禮亦非有德也所謂有德者禮樂皆得於
身而已關雎之詩以樂而不淫美后妃之德則樂者
樂也不淫者禮也静女之詩以城隅彤管刺夫人無
德則俟我城隅禮也貽我彤管樂也后妃以得禮樂
為有徳豈不信哉老子曰上徳不徳是以有徳下德
不失德是以無徳由是觀之徳者得也能無失乎禮
樂皆得謂之有徳未能以無徳為徳而徳乎不徳非
體道者也同於不失徳者而已其德雖與上徳同其
所以有徳則異矣莊周謂性情不離安用禮樂固非
周不知言也其亦救文勝之弊歟
是故樂之隆非極音也食饗之禮非致味也清廟之瑟
朱弦而疏越壹倡而三歎有遺音者矣大饗之禮尚𤣥
酒而爼腥魚大羮不和有遺味者矣
德為禮樂之本禮樂為德之文樂之隆在徳不在音
非極五音之鏗鏘而已大饗之禮在德不在味非致
五味之珍美而已清廟之瑟為樂之隆則大饗之禮
其禮之隆歟傳曰清廟之歌一倡而三嘆朱弦而通
越一也蓋清廟頌文王之徳升歌清廟而以朱弦疏
越之瑟和之弦朱則其音濁而不清越疏則其音遲
而不數倡之一而歎之者三而止耳使人知樂意所
尚非在乎極音者也且得無遺音乎老子所謂大音
希聲此也周官大司樂以肆獻祼享先王以饋食享
先王蓋天祀用物氣而貴精地祭用物形而貴幽鬼
享用人義而貴時故羞其肆而酌獻焉則以祼猶生
事之有饗也羞其孰而饋食焉則以食猶生事之有
食也饗以陽為主而其祭為禘食以隂為主而其祭
為袷由是觀之食饗之禮未甞不致味謂之非致味
者豈大饗之禮而誤為食饗歟曲禮大饗不饒富郊
特牲曰郊血大饗腥故大饗之禮尊尚𤣥酒爼尚腥
魚豆尚大羮貴飲食之本也聖人為禮貴本始以示
之使人知禮意所尚非在乎致味者也且得無遺味
乎左傳所謂大羮不致此也傳曰朱弦洞越大羮𤣥
酒所以防其淫侈救其彫敝則清廟之瑟至於遺音
者防其淫侈之意也大饗之禮至於遺味者救其彫
敝之意也列子曰有聲者有聲聲者有味者有味味
者聲之所聲者聞矣而聲聲者未嘗𤼵味之所味者
甞矣而味味者未嘗呈然則未嘗𤼵之聲未嘗呈之
味豈所謂有遺音遺味者乎昔朱襄氏之時陽氣凝
積物鮮成實故使士達制為五弦之瑟以來隂氣以
定羣生然後四時和萬物成而天下治也後世瞽瞍
判五弦之瑟而為十五弦舜益以八而為二十三弦
莫不寓君臣之節臣子之義固足以絜齊人情使之
淳一於行也觀大司樂以雲和之琴瑟祀天神空桑
之琴瑟祭地示龍門之琴瑟享人鬼是知書大傳舉
清廟大琴練弦以見瑟此舉清廟之瑟以見琴矣漢
武帝作二十五弦之瑟以祠太一后土而已其去古
也遠矣今夫大饗之名則一而其别有四郊明堂之
饗帝宗廟之饗先王王之饗諸侯兩君之相見而已
易曰饗于帝月令季秋饗上帝饗帝之禮也此與禮
器所謂大饗饗先王之禮也大司樂所謂大饗饗諸
侯之禮也哀公問所謂大饗兩君相見之禮也與春
秋之饗老孤諸侯之聘饗大夫之相饗異矣清廟之
瑟壹倡而三歎有遺音者以寓至樂有無窮之意也
與所謂五帝三代之遺音者異矣
是故先王之制禮樂也非以極口腹耳目之欲也將以
教民平好惡而反人道之正也人生而静天之性也感
於物而動性之欲也
清廟之歌壹倡而三嘆朱弦而疏越一也尊之尚𤣥
酒爼之尚腥魚豆之先大羮一也然則先王因人性
而制禮順人情而制樂非以極音致味窮口腹耳目
之欲也將以教民平好惡反人道之正而已蓋各當
其分之謂平復其本之謂反平其好非作好也遵王
之道而已平其惡非作惡也遵王之路而已教民如
此有不反人道之正耶易曰利貞者性情也利動而
主情貞静而主性平其好惡而使人各當其分則情
有所若矣反人道之正而使人止於一則性有所復
矣然則以五禮防民之偽而教之中以六樂防民之
情而教之和非本此歟今夫人生而静書所謂惟民
生厚也有不為天之性乎感於物而動書所謂因物
有遷也有不為性之欲乎史遷以性之動為性之頌
(音容)誤矣夫道有君子必有小人性有善必有惡知惻
(原闕)
養而其政散老幼孤獨不得其所而其民流非大治
之道也豈足以同民心哉自好惡無節於内至滅天
理而窮人欲不能平好惡之患也自有悖逆詐偽之
心至老幼孤獨不得其所不能反人道之正之患也
由是觀之先王之於禮樂刑政獨可已乎
是故先王之制禮樂人為之節衰麻哭泣所以節䘮紀
也鐘鼔干戚所以和安樂也昏姻冠笄所以别男女也
射鄉食饗所以正交接也
禮始於冠本於昏重於䘮祭尊於朝聘和於射鄉故
昏姻之禮廢則夫婦之道衰而淫僻之罪多矣鄉飲
酒之禮廢則骨肉之恩薄而背死忘生者衆矣朝聘
之禮廢則君臣之位失而侵陵之患起矣故先王之
制禮樂而人為之節因人性有哀死之情為制衰麻
哭泣以節之因人性有和樂之情為制鐘鼓干戚以
和之有男女之情為制昏姻冠笄以别之有賔主之
情為制射鄉食饗以正之蓋居䘮以哀為主其𤼵於
衣服容體則斬衰以三為升數而其貌若苴齊衰以
四五六為升數其貌若枲大功以十八九為升數而
其貌若止小功緦麻以十五為升數而去其半則容
貌可也其𤼵於言語聲音則斬衰唯而不對其哭若
往而不反齊衰對而不言其哭若往而反大功言而
不議其哭三曲而偯緦麻議而不及樂則哀容可也
女至於擊胷傷心男至於稽顙觸地所以節䘮紀者
如此有文事必有武備有武事必有文備故鐘鼓以
聲文事先王以之飾喜焉干戚以容武事先王以之
飾怒焉喜則天下和之怒則暴亂者畏之所以和安
樂者如此婦曰昏隂為昏故也夫曰姻陽為大故也
陽大而小因之隂昏而明合之則二姓之好自此和
室家之道自此正所以别男女之親也男娶以三十
則參天之陽數女嫁以二十則兩地之隂數則陽數
者必成以隂故始之以二十之冠則隂數者必成以
陽故始之以十五之笄所以别男女之成也周禮所
謂婚冠親成男女如此而已諸侯之射先行燕禮卿
大夫之射先行鄉飲酒禮旌以詔之鼓以節之扑以
戒之定其位有物課其功有筭使人存争心於揖遜
之間奮武事於燕樂之際德行由是可觀齒位由是
可正所以正交接於鄉黨也食以養隂而食在所主
焉饗以養陽而飲在所主焉故諸侯饗禮七獻食禮
七舉而諸伯如之諸子饗禮五獻食禮五舉而諸男
如之禮事相於世婦樂事序於樂師所以正交接於
賔客也然亂多而刑五治多而禮五故天之所秩不
過五禮有庸而已大宗伯以吉禮事邦國之鬼神示
以凶禮哀邦國之憂以賔禮親邦國以軍禮同邦國
以嘉禮親萬民由是觀之節䘮紀而使之不過者凶
禮也和安樂而使之不乖者吉禮也别男女而使之
不雜者嘉禮也正交接而使之不瀆者賔禮也不言
軍禮者舉干戚與射以見之禮運言禮必本於天殽
於地列於鬼神達於䘮祭射御冠婚朝聘又言禮必
本於天動而之地繼之以其居人也曰養其行之以
飲食冠婚䘮祭射御朝聘然則樂記不及祭御朝聘
者舉䘮以見祭舉射以見御舉和樂以見朝聘故也
言衰麻哭泣之禮於其始言昏姻冠笄射鄉食饗之
禮於其終而以鍾鼓干戚之樂居其中者以明有禮
必有樂以和之亦舉中見上下之意也
禮節民心樂和民聲政以行之刑以防之禮樂刑政四
達而不悖則王道備矣
帝道成於虞王道備於周周之時禮掌於宗伯樂掌
於司樂政掌於司馬刑掌於司冦以為化民於未偽
之前者在禮樂而不在刑政治民於已偽之後者在
刑政而不在禮樂四者交達順理而不悖則王道備
而無缺矣禮樂譬則陽也刑政譬則隂也隂積於無
用之地不時出以佐陽則天道不成刑政委於不急
之務不時用以佐禮樂則王道不備然則急刑政緩
禮樂其覇道歟禮自外作而節民心以外節内也與
書以禮制心同意樂由中出而和民聲以内和外也
與書以義制事同意然志氣之帥也心形之君也君
行而帥從心動而志隨樂以道其志順而出之也禮
以節民心逆而反之也禮樂刑政一也所以同民心
於内則治道之所自出王道之始也四達不悖於其
外則天下往矣王道之所由備豈特出治道而已哉
詩序言王道成此言王道備者成則無虧而已備則
成不足言之
樂書卷十
