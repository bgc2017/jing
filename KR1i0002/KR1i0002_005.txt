欽定四庫全書
樂書卷五
宋陳𤾉撰
禮記訓義
禮器郊特牲
禮器
故禮有擯詔樂有相歩温之至也
擯所以輔賓相所以導瞽孟子曰禮之於賓主有擯
以輔賓而詔之以其義則賓主之情通矣故曰禮有擯
詔周官眡瞭凡樂事相瞽有相以導瞽而使之步亦步
則周旋之節得矣故曰樂有相步盖禮以和為用而
有擯以詔之則凡自外作者罔不和矣樂以和為體
而有相以導之則凡由中出者㒺不和矣外和而内
或否焉内和而外或否焉皆非所以為温之至也然
則所謂温之至者得非内外俱進於和歟雖然禮有
擯詔亦有所謂不詔者凶事不詔朝事以樂是也
廟堂之上罍尊在阼犧尊在西廟堂之下縣鼓在西應
鼓在東君在阼夫人在房大明生於東月生於西此隂
陽之分夫婦之位也君西酌犧象夫人東酌罍尊禮交
動乎上樂交應乎下和之至也
道之在天為隂陽在人為禮樂故隂陽之辨象為日月分
為夫婦位為上下方為東西居為阼房器為鼔尊是以廟
堂之上罍尊象陽動而在東夫人在房而東酌之是隂上
交乎陽也犧尊象隂静而在西君在阼而西酌之是陽下
交乎隂也禮交動乎廟堂之上者如此縣鼓以陽唱始而
在西是以陽下交乎隂也應鼓以隂和終而在東是亦隂
上交乎陽也樂之所以交動乎廟堂之下者如此盖禮由
隂作而極下有以交乎上樂由陽來而極上有以交乎下
天地交通成和之道盡於此矣有不為和之至邪周官
太宰之禮與宗伯之大司樂皆曰以和邦國以諧萬民
是禮樂之情同明王以相沿也均謂和之至不亦可乎
禮器之論禮樂有言温之至有言和之至何也曰四時
之運春則陽中而暄氣以為温夏居中央而冲氣以
為和語曰色思温莊子曰心莫若和是温在外而為
和之始和在内而為温之成或問㤗和揚子對曰其
在唐虞成周乎觀書及詩温温乎其和可知也然則
唐虞之所以致温和者其在禮樂之備乎上言禮樂
之末節故言温此言禮樂之妙用故言和祭義言日
出於東月生於西此言大明生於東月生於西者言
月則知大明之為日言大明則知月之為小明而已
在易坎為月離為日晉之為卦離上坤下而曰順而
麗乎大明則日之明大於月也信矣
禮也者反其所自生樂也者樂其所自成是故先王之制
禮也以節事修樂以道志故觀其禮樂而治亂可知也
禮反本者也故必反其所自生樂象成者也故必樂
其所自成是以醴酒之用必尚𤣥酒割刀之用必貴
鸞刀莞簟之安必設藁秸以至爼尚腥魚鼎尚大羹
無非反其所自生之意也黄帝之咸池堯之大章舜
之大韶禹之大夏樂雖不同而同於昭文徳湯之大
濩武之大武樂雖不同而同於耀武功無非樂其所
自成之意也禮自外作先王以之節事以治外樂由
中出先王以之道志以治内反是未有不兆亂者矣
是禮樂者治亂之聲形治亂者禮樂之影響也然則
觀其禮樂而不知治亂者古今末諸雖然禮以節事
於外未嘗不施於内書曰以禮制心是也樂以道志
於内未嘗不施於外記曰樂和民聲是也
大饗其王事與三牲魚腊四海九州之美味也籩豆之
薦四時之和氣也内金示和也束帛加璧尊徳也龜為
前列先知也金次之見情也丹漆絲纊竹箭與衆共財
也其餘無常貨各以其國之所有則致逺物也其出也
肆夏而送之盖重禮也
孝莫大於寜親寜親莫大於寜神寜神莫大於得四
表之懽心故孔子曰明王之以孝治天下也不敢遺
小國之臣而况公侯伯子男乎故得萬國之懽心以
事其先王此大饗先王所以為王事歟明王行大饗
之禮四海諸侯各以其職來祭其祭而入也各貢國
之所有以修職其畢而出也王奏肆夏之樂而送之
國語曰金奏肆夏天子所以享元侯也大饗之禮天
子以所以享元侯之樂送所以来祭之諸侯非重禮
而何今夫歌皇華以送之天子所以待使臣也歌采
薇以送之天子所以待帥臣也奏肆夏以送之天子
所以待諸侯也於大饗言肆夏以送之則有送而無
迎臣之而弗賔故也於饗燕言賔入門而奏肆夏則
有迎而無送賔之而弗臣故也若夫兩君相見之禮
入門而縣興客出以雍而肆夏不預焉此諸侯之樂
所以不敢抗天子歟晉侯以之享穆叔春秋罪之趙
文子奏之於家禮經非之為僭天子故也
郊特牲
饗禘有樂而食甞無樂隂陽之義也凡飲養陽氣也凡
食養隂氣也故春禘而秋甞春饗孤子秋食耆老其義
一也而食甞無樂飲養陽氣也故有樂食養隂氣也故
無聲凡聲陽也
饗食之禮所以仁賔客也禘甞之禮所以仁昭穆也
饗以飲為主有鄉之之意所以養陽氣而致敬也食
以食為主有養之之意所以養隂氣而致愛也凡礿
禘皆陽義也莫盛於禘甞烝皆隂義也莫盛於甞春
陽中也秋隂中也凡聲陽也凡味隂也故禘以享先
王饗以待孤子皆用樂焉所以象雷之發聲於春也
甞以享先王食以待耆老皆不用樂焉所以象雷之
收聲於秋也月令於仲春雷乃發聲言習樂於仲秋
雷乃收聲而不及樂豈亦饗禘有樂食甞無樂之意
歟記曰凡養老商人以食禮食老更於大學冕而揔
干商頌言顧子烝甞有鞉鼓筦磬之聲周雅言以往
烝甞有鐘鼓送尸之樂則甞非無樂也周官凡饗食
樂師鐘師奏燕樂籥師鼔羽籥之舞則食非無樂也
然則食甞無樂非商周之制歟凡食嘗無樂兩言之
者疑下衍文也此與祭義言春禘秋甞王制祭統言
夏禘秋甞者以周官考之周人春祠夏禴則春夏之
禘非周制也
賔入大門而奏肆夏示易以敬也卒爵而樂闋孔子屢
歎之奠酬而工升歌發徳也歌者在上匏竹在下貴人
聲也樂由陽來者也禮由隂作者也隂陽和而萬物得
古者燕饗之賔情意之所未通懽忻之所未接不必
親相與言也以禮樂相示而已故賔至而饗之所以
為禮奏樂以樂之所以為樂賔始入門則奏肆夏以
示易敬之意既卒爵之後則奠酬升歌以發賔主之
徳卒爵則以進為文而禮意有所不𫝊樂闋則以反
為文而樂意有所不喻是相與之誠言常不足於意
而意常有餘於言故言之發有不足以盡意其聲至
於嗟其氣至於歎者豈言之不足故嗟歎之之謂乎
孔子於饗賔之際卒爵而樂闋其歎且至於屢者盖
異乎觀上之歎豈一倡而三歎之謂乎言孔子屢歎
之繼以工之升歌豈嗟嘆之不足故咏歌之謂乎樂
以無所因為上以有所待為下歌者在上貴人聲故
也匏竹在下賤器用故也記曰聲莫重於升歌者此
歟盖賔入門而奏肆夏示情也奠酬而工升歌示徳
也匏竹在下示事也樂由天作其來自乎陽禮以地
制其作自乎隂隂陽不和萬物不得禮樂不交賔主
不懽是饗燕朝聘之設在禮樂不在隂陽然非隂陽
吾無以見禮樂矣在賔主不在萬物然非萬物吾無
以見賔主矣𫝊曰禮樂法而不説其法也可視而見
可聞而知其不説也有天下至賾存焉非得意忘象
之士惡足與議此哀公問言入門而金作不止於肆
夏言升歌止於清廟言下管止於象籥此言入門而
奏止於肆夏言升歌不及清廟言匏竹不及象籥者
哀公問言大饗之禮此兼燕禮而言故也
庭燎之百由齊桓公始也大夫之奏肆夏也由趙文子
始也
禮樂之所謹者名數而已齊桓公始用庭燎之百是
諸侯僭用天子禮之數也趙文子始奏肆夏是大夫
僭用天子樂之名也後世之失非特大夫僭天子之
樂而諸侯亦用之以享大夫矣然則穆叔所以不敢
拜晉之享者孰謂穆叔而不知禮乎齊桓公僭其數
與季氏八佾同意趙文子僭其名與三家以雍徹同
意
諸侯之宫縣而祭以白牡擊玉磬朱干設錫冕而舞大
武乗大輅諸侯之僭禮也
周官小胥正樂縣之位王宫縣諸侯軒縣則諸侯之
宫縣僭天子樂縣也舜之鳴球以象天帝玉磬之音
諸侯之撃玉磬僭天子樂器也天子朱干玉戚冕而
舞大武諸侯亦設錫而用之僭天子樂舞也祭以白
牡僭天子用牲之禮也乗以大輅僭天子乗車之禮
也盖天下有道禮樂自天子出諸侯莫得而僭之天
下無道禮樂自諸侯出其不僭竊而用之未之有也
言諸侯僭禮則樂可知矣朱干用白金以覆其背所
謂朱干設錫是也玉戚用玉以飾其柄楚工尹路謂
剥圭以為戚柲是也凡此魯不特用於周公之廟而
羣公之廟亦用焉故子家駒譏之不特用於魯之羣
廟而諸侯廟亦用焉故於此譏之循縁積習八佾舞
於季氏之庭萬舞振於文夫人之側而先王之樂自
是掃地矣
昬禮不用樂幽隂之義也樂陽氣也
樂由陽來而聲為陽氣禮由隂作而昬為隂義故周
官大司徒以隂禮教親則民不怨然則昬之為禮其
隂禮歟曽子曰娶婦之家三日不舉樂思嗣親也然
則昬禮不用樂其思嗣親歟古之制禮者不以吉禮
干凶禮不以陽事干隂事故昬禮不用樂幽隂之義
也昔裴嘉有㛰㑹酒中而樂作薛方士非之可謂知
其義矣
樂書卷五
