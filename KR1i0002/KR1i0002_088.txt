欽定四庫全書
樂書卷八十八
宋陳𤾉撰
論語訓義(先進子路憲問)
先進
子曰㸃爾何如曰莫春者春服既成冠者五六人童子六
七人浴乎沂風乎舞雩詠而歸夫子喟然嘆曰吾與㸃也
周官司巫若國大旱則帥巫而舞雩女巫旱暵則舞
雩凡邦之大烖歌哭而請爾雅曰舞號雩也由是推
之舞雩之祭非旱暵若國大旱則不必為之非有常
時也記曰雩禜祭水旱也黨正春秋祭禜是雩祭或
春或秋皆遇旱而為之不必龍見之時也此言舞雩
於春服既成之時非黨正秋祭之時也春秋書大旱
二書大雩二十多譏非大旱為之却又著僭用天子
之禮而已左氏皆謂龍見而雩過則書之月令以大
雩帝用盛樂在仲夏之月是不知周之仲夏龍見之
時非常旱之月也曽㸃浴乎沂風乎舞雩詠而歸則
其所以舞詠而歸者在道而不在雩故孔子與之樊
遲從遊於舞雩之下而以崇德辨惑為問雖未能無
惑而一志於樂道亦孔子之所善也然擬之子路冉
有公西華有志於仕無志於學則有間矣魯之舞雩
孔子與其徒必預之者豈非憂民之心君子所以與
人同故邪
子路
名不正則言不順言不順則事不成事不成則禮樂不
興禮樂不興則刑罰不中刑罰不中則民無所措手足
禮以道其志樂以和其聲政以一其行刑以防其姦
禮樂刑政其極一也所以同民心而出治道也孔子
為政於衞必以正名為先名不正則言不順言不順
則事不成非所以為政也事不成則禮樂不興禮樂
不興則刑罰不中非所以為禮樂也刑罰不中則民
無所措手足非所以為刑也記曰禮節民心樂和民
聲政以行之刑以防之禮樂刑政四達而不悖則王
道備矣然則衞君待孔子為政孔子以王道為先務
捨禮樂刑政何以哉在易豫之彖曰聖人以順動刑
罰清而民服象曰先王作樂崇德殷薦之上帝以配
祖考盖作以崇德者樂也薦上帝配祖考者禮也是
刑罰清本於禮樂興禮樂興本於豫順以動其言亦
相為表裏而已明堂位言周公制禮作樂頒度量而
天下大服繼之以服大刑而天下大服與此同意孔
子待衞君不以霸道而以王道亦周公之用心也子
路疑之以為迂豈不野哉
憲問
子路問成人子曰若臧武仲之知公綽之不欲卞莊子
之勇冉求之藝文之以禮樂亦可以為成人矣
天與之性君子得之以為德性與之才君子達之以
為藝言冉求之藝則臧武仲之知公綽之不欲卞莊
子之勇無非天下之達德也據於德以為本游於藝
以為末則其質具矣茍言而履之以為禮行而樂之
以為樂則文質彬彬然後可以為成人之君子矣孔
子謂顔回曰既能成人又加之以仁義禮樂成人之
行也充四子之實進而至於顔回然後可以語與人
之行故其問為邦告之以三王之禮二帝之樂至於
冉求則曰如其禮樂以俟君子則亦可以為成人者
惟顔子可以當之莊周謂回忘禮樂則又進於此豈
特可以而已哉易曰易簡之理得而成位乎其中則
成位於天地之中者賢人之能事成人之至也亦豈
不本於禮樂之簡易乎王通曰姚義之辯李靖之智
賈瓊魏徵之正薛收之仁程元王孝逸之文加之以
篤固申之以禮樂可以為成人矣揚雄曰若張子房
之智陳平之無悞絳侯勃之果霍將軍之勇終之以
禮樂可謂社稷之臣矣由是觀之王通之論成人未
為無失揚雄論社稷之臣亦未為俱得也孔子以成
人之道在禮樂如此莊周反謂禮樂徧行則天下亂
盖有為而言也
子擊磬於衞有荷蕢而過孔氏之門者曰有心哉擊磬
乎既而曰鄙哉硜硜乎莫已知也斯已而已矣深則厲
淺則揭子曰果哉末之難矣
帝之乘時以出入其致用在八卦其成功在萬物八
音出於八卦則八音萬物之聲也磬出於八音之石
而於卦主乾則磬者乾之音也聖人之於天下未嘗
有心亦未嘗無心荷蕢聞孔子擊磬於衞徒知其有
心而不知其無心其所知亦淺矣季咸之於列子知
其氣機而不知其未始出吾宗亦何異此荷蕢之譏
孔子猶釣者之譏王通也盖播鼗武入于河擊磬襄
入于海固有之矣
樂書卷八十八
