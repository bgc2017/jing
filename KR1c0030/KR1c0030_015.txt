詩經疏義會通卷十三元朱公遷撰
北山之什二之六
陟彼北山言采其杞偕偕士子(叶奬里反)朝夕從事(叶上止反)王
事靡盬憂我父母(叶滿彼反)
賦也偕偕強壯貌士子詩人自謂也○大夫行役而
作此詩自言陟北山而采祀以食者皆強壯之人而
朝夕從事者也蓋以王事不可以不勤是以貽我父
母之憂耳(輯錄謝氏曰言王事不可以不堅固也子以王事為憂父母以子之勤勞為憂)
○溥(音普)天之下(叶後五反)莫非王土率土之濱莫非王臣大
夫不均我從事獨賢(叶下珍反)
賦也溥大率循濱涯也(輯錄疏九州海環之濱是四畔近水之處)○言土
之廣臣之衆而王不均平使我從事獨勞也(輯錄雙峰饒氏)
(曰無才者多逸有才者多勞以其能任事故也言凡為王臣者皆當任王事何獨使我為賢而勞之乎)
不斥王而曰大夫(大夫行役而怨大夫不均蓋天子之大夫非一人也此則指夫執政)
(者而言)不言獨勞而曰獨賢詩人之忠厚如此
○四牡彭彭(叶鋪郎反)王事傍傍(布彭反叶布光反)嘉我未老鮮(息淺)
(反)我方將旅力方剛經營四方
賦也彭彭然不得息也傍傍然不得已也嘉善鮮少
也以為少而難得也將壯也旅與膂同(輯錄旅力方剛言其健也)
○言王之所以使我者善我之未老而方壯旅力可
以經營四方耳(輯錄謝氏曰經經畫營營造如人作室曰經之營之言區畫造作四方之)
(事也)猶上章之言獨賢也
○或燕燕居息或盡瘁事國(叶越逼反)或息偃在床或不已
于行(叶戸郎反)
賦也燕燕安息貌瘁(徂醉反)病已止也○言役使之不
均也下章放此(輯錄輔氏曰此章而下則方言其不均之實然亦不過以其勞逸者對言)
(之使上之人自察耳但言之重辭之複則其望於上者亦切矣詩可以怨謂此類也)
○或不知叫號(戸刀反)或慘慘(七感反)劬勞或栖(音西)遲偃仰
或王事鞅(於兩反)掌
賦也不知叫號深居安逸不聞人聲也鞅掌失容也
言事煩勞不暇為儀容也(增釋鞅掌煩勞失容之状)
○或湛(都南反)樂飲酒或慘慘畏咎(巨九反)或出入風(音諷)議
(叶魚羈反)或靡事不為
賦也咎猶罪過也出入風議言親信而從(七恭反)容也
北山六章三章章六句三章章四句(一章勞苦而思其親二章)
(三章勞苦而怨其上四章以後極言勞逸不均而深怨之也輯錄胡庭芳曰補傳云大東言賦)
(之不均北山言役之不均)
無將大車祗(音支)自塵兮無思百憂祗自疧(劉氏曰當作疧與痻同眉)
(貧反)兮
興也將扶進也大車平地任載之車駕牛者也祗適
疧(釋文都禮反)病也○此亦行役勞苦而憂思者之作言
將大車則塵汚之思百憂則病及之也(此皆言之可戒者故因行)
(役所見而用語相呼為興輯錄輔氏曰夫行役者進而有王事之期程惟恐其有不期之悔退而冇家事)
(之多端唯恐其有意外之虞所可憂者固不一而足也故曰百憂戒之以無思者言姑置之勿以為念可)
(也不然適所以自病而已矣)
○無將大車維塵冥冥(叶莫迥反)無思百憂不出于熲(古迥反)
興也冥冥昏晦也熲與耿同小明也在憂中耿耿然
不能出也(人心冇憂則拘而迫)
○無將大車維塵雝(於勇於容二反)兮無思百憂祗自重(直勇直龍)
(二反)兮
興也雝猶蔽也重猶累也
無將大車三章章四句(憂傷之意反覆道之)
明明上天照臨下土我征徂西至于艽(音求)野(叶上與反)二月
初吉載離寒暑心之憂矣其毒大(音泰)苦念彼共(音恭下章並同)
人涕零如雨豈不懷歸畏此罪罟(音古)
賦也征行徂往也艽野地名蓋荒遠之地也二月亦
以夏正數(色主反)之建卯月也初吉朔日也(輯錄疏君子舉事尚)
(早故以朔為吉)毒言心中如有藥毒也(輯錄謝氏曰載再也離歷也曰憂曰毒而)
(又曰大苦其情有犬不堪者矣)共人僚友之處者也懷思罟網也○
大夫以二月西征至于歲暮而未得歸故呼天而訴
之復念其僚友之處者且自言其畏罪而不敢歸也
(輯錄輔氏曰言其涉行之遠歷時之久故其心之憂如中藥之毒而甚苦也則僚友之處者亦豈有樂事)
(哉此所以思之而涕零如雨又自言我亦豈不懷歸而相與共事哉正以畏不測之罪而不敢歸爾罪罟)
(言其以罪而加人如網罟之取物而物冇不及知者也不言思其室家而欲歸乃言思其僚友者善為辭)
(也然室家之思固亦在其中)
○昔我往矣日月方除(直慮反)曷云其還歲聿云莫(音慕)念
我獨兮我事孔庶心之憂矣憚(丁佐反)我不暇(叶胡故反)念彼
共人睠睠(音眷)懷顧豈不懷歸畏此譴怒
賦也除除舊生新也謂二月初吉也庶衆憚勞也睠
睠勤厚之意譴(詰戰反)怒罪責也○言昔以是時往今
未知何時可還而歲已莫矣蓋身獨而事衆是以勤
勞而不暇也(輯錄輔氏曰睠睠懷顧言已之於僚友勤厚睠睠然懷思而顧念之也譴怒則)
(明言其罪責之及耳)
○昔我往矣日月方奥(於六反)曷云其還政事愈蹙(子六反)
歲聿云莫采蕭穫菽心之憂矣自詒伊戚(叶子六反)念彼共
人興言出宿豈不懷歸畏此反覆(芳福反)
賦也奥暖(輯錄疏即春温亦謂二月也)蹙急詒遺(丁季反)戚憂興起
也反覆傾側無常之意也○言以政事愈急是以至
此歲暮而猶不得歸(輯錄輔氏曰采蕭穫菽則歲莫之事也)又自咎其
不能見幾遠去而自遺此憂至於不能安寢而出宿
於外也
○嗟爾君子無恒安處靖共爾位正直是與神之聽之
式榖以女(音汝)
賦也君子亦指其僚友也恒常也靖與静同(輯錄謝氏曰靖)
(如自靖自獻之靖凡事謀之心而安也共如温共朝夕之共凡事共敬而不敢慢也君子本共又勉之以)
(靖共也)與猶助也榖禄也以猶與也○上章既自傷悼
此章又戒其僚友曰嗟爾君子無以安處為常言當
有勞時勿懷安也當靖共爾位惟正直之人是助則
神之聽之而以榖禄與女矣
○嗟爾君子無恒安息靖共爾位好(呼報反)是正直神之
聽之介爾景福(叶筆力反)
賦也息猶處也好是正直愛此正直之人也介景皆
大也
小明五章三章章十二句二章章六句(前三章致憂思之情)
(後二章盡忠告之義輯錄陳定宇曰此詩因已之久役於外而思僚友之安處於内者且於已)
(無賢勞之恨而謂憂戚之自詒於彼無憎疾之辭而勉以為正直之是助哀而不傷怨而不怒)
(視北山之詩稍庶幾焉豈賦北山者有父母故其辭極哀怨賦小明者已無父母故其辭頗和)
(平也歟○增釋許氏曰詩言其毒太苦憚我不暇可謂甚矣其三章乃曰自詒伊戚不敢咎其)
(上而祗自咎其後二章且告其友勤職事親善人以忠其上詩人之忠厚也)
鼓鐘將將(七羊反)淮水湯湯(音傷)憂心且傷淑人君子懷允
不忘
賦也將將聲也淮水出信陽軍桐栢山至楚州漣水
軍入海(輯錄信陽軍即今汝寧府信陽縣隸河南漣水軍即今淮安府安東縣直隸)湯湯
沸騰之貌淑善懷思允信也○此詩之義未詳王氏
曰幽王鼓鐘淮水之上為流連之樂久而忘反聞者
憂傷而思古之君子不能忘也(輯錄輔氏曰懷允不忘言其傷今思古而)
(信不能忘也)
○鼓鐘喈喈(音皆叶居奚反)淮水湝湝(戸皆反叶賢雞反)憂心且悲淑
人君子其德不回(叶乎為反)
賦也喈喈猶將將湝湝猶湯湯悲猶傷也回邪也(輯錄)
(輔氏曰悲甚於傷樂所以象德其德不回則古之君子樂與德稱也)
○鼓鐘伐鼛(古毛反叶居尤反)淮有三洲憂心且妯(敕留反)淑人
君子其德不由
賦也鼛大鼓也周禮作臯云臯鼓尋有四尺(輯錄此引冬官)
(韗人文又地官鼓人以鼛鼓鼓役事八足曰尋)三洲淮上地蘇氏曰始言
湯湯水盛也中言湝湝水流也終言三洲水落而洲
見也言幽王之久於淮上也妯動猶若也言不若今
王之荒亂也(輯錄輔氏曰伐鼛舉樂器之大者言之以見其樂之盛也妯甚於悲謂常動而)
(不息也其德不猶言與今之君子不相似也將將喈喈伐鼛言其樂之盛也湯湯湝湝三洲言其時之久)
(也且傷且悲且妯言其憂之甚也樂之盛作之久也而民心之憂益甚則與古之王者憂民之憂樂民之)
(樂者異矣)
○鼓鐘欽欽鼓瑟鼓琴笙磬同音以雅以南(叶尼心反)以籥
(以灼反)不僭(子念反叶七心反)
賦也欽欽亦聲也磬樂器以石為之琴瑟在堂笙磬
在下同音言其和也雅二雅也南二南也籥籥舞也
僭亂也言三者皆不僭也○蘇氏曰言幽王之不
德豈其樂非古歟樂則是而人則非也(輯錄濮氏曰但時非古之)
(時聞其樂祗見其可傷也孟子告齊宣王者可以觀矣)
鼓鐘四章章五句(一章至三章直刺之四章美其鼓樂而隂刺之)
此詩之義有不可知者今姑釋其訓詁名物而
略以王氏蘇氏之說解之未敢信其必然也(輯錄)
(胡氏曰歐公云鼓鐘序但言刺幽王不知刺何事據詩文則是作樂於淮上矣然旁考詩書史)
(記皆無幽王東廵之事書曰徐夷並興蓋自成王時徐夷及淮夷已皆不為周臣宣王時嘗遣)
(將征之亦不自往初無幽王東至淮徐之事然則不得作樂於淮上矣當闕其所未詳嚴氏謂)
(古事亦有不見於史而因經以見者詩即史也其論固當然而詩文亦不明言其為幽王也故)
(集傳以為未詳又曰未敢信其必然得之矣)
楚楚者茨言抽(敇留反)其棘自昔何為我蓺(魚世反)黍稷我
黍與與(音餘)我稷翼翼我倉既盈我庾維億以為酒食以
饗以祀(叶逸織反)以妥(湯果反)以侑(音又叶夷益反)以介景福(叶筆力反)
賦也楚楚盛密貌茨蒺藜也抽除也我為有田禄而
奉祭祀者之自稱也與與翼翼皆蕃盛貌露積(如字積音)
(漬)曰庾十萬曰億(輯錄嚴氏曰我倉既盈無所藏之則露積為庾其數至億言其多也)
饗獻也妥安坐也禮曰詔妥尸(輯錄禮記郊特牲注曰尸始入祝則詔主)
(人拜安尸使之坐)蓋祭祀筮族人之子為尸(輯錄筮尸用無父者祭祖用孫)
(列皆取於同姓之適孫天子諸侯取卿大夫冇爵者謂之公尸)既奠迎之使處神坐
而拜以安之也侑勸也恐尸或未飽祝侑之曰皇尸
未實也(侑勸也實飽也儀禮特牲夙興烹饌設筵儿迎尸正祭尸入即位主人拜妥尸尸祭神食)
(祭酒啐酒告止祭鉶嘗之告旨尸三飯告飽祝侑之曰皇尸未實尸又三飯如是者三然後主人酌酒獻)
(尸)介大也景亦大也(以介景福謂以此大求多福也)○此詩述公卿
有田禄者力於農事以奉其宗廟之祭(輯錄觧頤曰力於農事所)
(以致其勤也以奉宗廟所以致其孝也惟勤故致力於民者盡惟孝故致力於神者詳)故言蒺
藜之地有抽除其棘者古人何乃為此事乎(古人古者治田)
(之人也)蓋將使我於此蓺黍稷也(輯錄輔氏曰首四句推本而言以見其不)
(忘所自也王氏以為我倉既盈則無所藏之而露積為庾其數至億者是也然此亦甚言之以見有餘之)
(意耳)故我之黍稷既盛倉庾既實則為酒食以饗祀妥
侑而介大福也(古人墾闢蓋以為孝孫種殖計故種殖有成即為祭祀受福計所以種殖)
(者非他也致祭受福不可無酒食也有此黍稷可不知所用哉其意重在六箇以字此章專主酒食言)
○濟濟(子禮反)蹌蹌(七羊反)絜爾牛羊以往烝嘗或剥或亨
(普庚反叶鋪郎反)或肆或將祝祭于祊(補彭反叶補光反)祀事孔明(叶謨)
(郎反)先祖是皇神保是饗(叶虚良反)孝孫有慶(叶祛羊反)報以介福
萬夀無疆
賦也濟濟蹌蹌言有容也(輯錄輔氏曰古之祭祀用人甚多此言濟濟蹌蹌者)
(謂凡與祭之人皆有容儀也)冬祭曰烝秋祭曰嘗(言烝嘗則禴祠在其中矣但禴)
(主樂祠主言詞此承牛羊之文故以烝嘗言之)剥解剥其皮也亨煑熟之也
肆陳之也將奉(音捧)持而進之也(牲體則陳之殽則進之剥烹肆將皆潔牛)
(羊奉烝嘗之事而皆蒙濟濟蹌蹌一句則無不敬也)祊廟門内也孝子不知神
之所在故使祝博求之於門内待賓客之處也(禮公食大)
(夫皆行事於廟是廟門之内有待賓容之處也魂無不知神無不在故博求之如此)孔甚也明
猶備也著也(濟濟蹌蹌以下五句是薦牲之敬為一節祝祭于祊一句是求神之誠為一節)
(祀事孔明一句則總結之也)皇大也君也(訓大與君言神來而處尊位)保安也
神保蓋尸之嘉號楚詞所謂靈保亦以巫降神之稱
也(輯錄朱子曰靈保神巫也神降而託於巫蓋身則巫而心則神也今詩中不說巫當便是尸也)孝
孫主祭之人也慶猶福也(薦牲之禮如此求神使饗之又如此祀事可謂明備)
(矣此先祖之所以來饗孝孫之所以受福者盛大而悠久也此章專主牛羊言)
○執㸑(七亂反)踖踖(音迹叶七略反)為爼孔碩(叶常約反)或燔(音煩)或炙
(之敇反叶陟略反)君婦莫莫(音麥叶木各反)為豆孔庶(叶陟略反)為賓為客
(叶克各反)獻酬(市由反)交錯禮儀卒度(叶徒洛反)笑語卒獲(叶黃郭反)神
保是格(叶剛鶴反)報以介福萬夀攸酢
賦也㸑竈也(輯錄疏饔㸑以煑肉廪㸑以炊米少牢云饔㸑在門東南北上廪㸑在饔㸑之)
(北)踖踖敬也(為爼者燔者炙者皆執㸑之人而皆蒙踖踖二字也語勢與上章同)爼所
以載牲體也(所謂博碩肥腯是也)碩大也燔燒肉也炙炙肝也
皆所以從(去聲)獻也特牲主人獻尸賓長(上聲)以肝從主
婦獻尸兄弟長以燔從是也(輯錄朱子曰燔者火燒之名炙者遠火之稱以)
(難熟者近火易熟者遠之故肝炙而肉燔也孔疏云從獻謂既獻酒即以此燔炙從之而置之在爼也)
君婦主婦也(輯錄輔氏曰君婦者君即主也又所以尊稱之也)莫莫清靜而
敬至也豆所以盛(平聲)内羞庶羞主婦薦之也庶多也
(内羞以黍稷庶羞以肉味輯錄房中之羞其籩則糗餌粉餈其豆則酏食糁食庶羞羊臐豕膮皆有胾醢)
(房中之羞内羞也酏音移臐音熏膮音枵胾音志)賓客筮而戒之使助祭者
既獻尸而遂與之相獻酬也主人酌賓曰獻賓飲(去聲)
主人曰酢主人又自飲而復飲(並去聲)賓曰酬賓受之
奠於席前而不舉至旅而後少(去聲)長相勸而交錯以
徧也(特牲迎尸正祭之後主人獻尸主婦亞獻尸賓三獻尸尸皆酢酢畢主人獻賓及衆賓宗人公)
(有司又獻長兄弟衆兄弟及私臣又獻内兄弟畢長兄弟及衆賓長各洗觚為加爵嗣舉奠弟子舉觶於)
(其長為旅酬佐食獻尸祝告利成尸出徹俎賓出輯錄傳東西為交邪行為鍇)卒盡也度法
度也獲得其宜也(卒度卒獲言無不合於法無不得其宜也輯錄謝氏曰笑語卒獲言)
(旅也語恩澤行於禮法之中和樂生於誠敬之餘也)格來酢報也(内而主婦外而賓客及賤)
(而執㸑者無不敬以捋事如此此神之所以饗而福之所以降也此章通以爼豆獻酬之事言)
○我孔熯(而善反)矣式禮莫愆(叶起巾反)工祝致告徂賚孝孫
(叶須倫反)苾(滿必反)芬孝祀(叶逸織反)神嗜飲食卜爾百福(叶筆力反)如
幾(音機)如式既齊既稷既匡既敕永錫爾極時萬時億
賦也熯竭也善其事曰工(輯錄工於為祝者)苾芬香也卜予
(與同)也幾期也春秋傳曰易幾而哭是也(定公元年叔孫成子逆昭)
(公之喪于乾侯子家子不見叔孫易幾而哭注幾哭會也不見叔孫故朝夕哭不同會)式法齊
整稷疾匡正敕戒(整則不亂疾則不慢正則不邪戒則不忽皆莊敬之容也)極至
也○禮行既久筋力竭矣而式禮莫愆敬之至也(事有)
(始終敬無間斷彼上章絜牛羊者執㸑者君婦賓客皆極其禮敬如此乃言主祭者之敬其不替又如)
(此則自妥侑以來敬可知也)於是祝致神意以嘏(音假)主人(輯錄少牢注嘏)
(大也予主人以大福輔氏曰徂賚二字重釋致告之義如言以其所致告者往而予孝孫也)曰爾
飲食芳潔(上言酒食牛羊燔炙之類)故報爾以福禄使其來如幾
其多如法(孔氏曰如期不遲晩也如法豐足不乏少也)爾禮容莊敬(以妥以侑)
(至此式禮莫愆皆是)故報爾以衆善之極使爾無一事而不得
乎此(此字即指極而言之極訓為至則至極而無以復加者也脩身而得身脩之極齊家治國而得)
(家齊國治之極推之其餘莫不皆然所謂無一事而不得乎此也非神所賜何以若是)各隨其
事而報之以其類也(福禄以報飲食之芳潔衆善之極以報禮容之莊敬各隨其事)
(而報之也但極之所在即福之所在極又可以兼乎福矣)少牢嘏詞曰皇尸命工
祝承致多福無疆于女(音汝)孝孫(輯錄注曰承猶傳也)來女孝孫
(注云來讀曰釐釐賜也即所謂承而致之也)使女受禄于天宜稼于田眉
夀萬年勿替引之此大夫之禮也(公卿大夫其禮皆然故引以為證)
(特牲主人獻尸尸酢主人遂嘏主人此章自主人獻尸時言之而述祝嘏之詞如此)
○禮儀既備(叶滿北反)鐘鼓既戒(叶訖力反)孝孫徂位(叶力入反)工祝
致告(叶古得反)神具醉止皇尸載起鼓鐘送尸神保聿歸諸
宰君婦廢徹(直列反)不遲諸父兄弟備言燕私(叶息夷反)
賦也戒告也(告以當奏送尸之樂宜預備也輯錄輔氏曰禮儀既備言其禮之無不舉也鐘)
(鼓既戒言其樂之無不奏也如此則祭事以畢矣)徂位祭事既畢主人往阼
階上西面之位也致告祝傳尸意告利成於主人言
孝子之利養(去聲)成畢也(主人出立于阼階上西面祝出西階東面告利成利訓為)
(順成訓為畢言孝子之順養禮畢也)於是神醉而尸起送尸而神歸矣
(神無形尸與神為節度送尸則神歸矣輯錄少牢曰告利成畢祝入主人降立于阼階東西面尸遂出于)
(廟門外)曰皇尸者尊稱之也鼓鐘者尸出入奏肆夏也
(先既戒之至比乃奏之)鬼神無形言其醉而歸者誠敬之至如
見之也諸宰家宰非一人之稱也廢去(上聲)也(輯錄箋諸宰徹)
(去諸饌君婦籩豆而已)不遲以疾為敬亦不留神惠之意也祭
畢既歸賓客之爼同姓則留與之燕以盡私恩(祭則燕於)
(寝惟同姓得以昭穆序異姓賓客不可與燕故歸其爼)所以尊賓客親骨肉也
(禮畢而送尸則徹爼而行燕私之禮此章自祭畢時言之)
○樂具入奏(叶音族)以綏後禄爾殽既將莫怨具慶(卟祛羊反)
既醉既飽(叶補苟反)小大稽首神嗜飲食使君夀考(叶去九反)孔
惠孔時維其盡(叶子忍反)之子子孫孫勿替(天帝反)引之
賦也凡廟之制前廟以奉神後寝以藏衣冠(輯錄通釋曰廟)
(及寝皆南向廟屋五架中架以南通謂之堂以北則分其東為房西為室此大夫之制也室有戶牖戶東)
(而牖西牖之内為奥神位所在也房之東室之西近南各有廂爾雅所謂室有東西廂曰廟者是也廟之)
(後别為寝以藏祖宗之遺衣冠祭時則授尸以服之其寝如廟之制而無東西廂爾雅所謂室無東西廂)
(曰寝者是也)祭於廟而燕於寝故於此將燕而祭時之樂
皆入奏於寝也(輯錄疏燕祭不得同樂而云皆入者歌詠雖異樂器則同故皆入也)且
於祭既受禄矣故以燕為將受後禄而綏之也(祭祀獲成)
(已為受禄燕飲喜樂又為後禄受而綏之者若受之於彼而置之於此使安固也)爾殽既進
與(去聲)燕之人無有怨者(此言小者即前章之諸父兄弟也燕私舉而人心和悦如)
(此)而皆歡慶醉飽稽首(輯錄頭拜至地)而言曰向者之祭神
既嗜君之飲食矣是以使君夀考也又言君之祭祀
甚順甚時(順者順於理時者適其時)無所不盡(董氏曰内盡志外盡物)子子
孫孫當不廢而引長之也(祭而格神則一身宜受其福祭而盡禮則子孫當守)
(其規此與燕者所以祝主人也○此章以燕私之事言之而述與燕者之慶詞如此)
楚茨六章章十二句(增釋許氏曰此詩意趣宏傳辭氣縱逸語緒參差非它詩)
(比讀之茫然不知其際久之始見端倪蓋一章謂勤於稼穡所入者盛得以為祭祀之具二章)
(言牲體之潔三章言爼豆之盛又皆言神享而降福四章祝致神語五章送神而起六章燕宗)
(族之端卒章宗族燕而祝君夀福也)
吕氏曰楚茨極言祭祀所以事神受福之節致
詳致備所以推明先王致力於民者盡則致力
於神者詳(此本序說故以先王言)觀其威儀之盛物品之
豐所以交神明逮羣下至於受福無疆者非德
盛政脩何以致之(輯錄朱子曰此下諸篇在小雅而非天子之詩故知其為)
(公卿之事蓋畿内之諸侯也)
信彼南山維禹甸(田見反叶徒鄰反)之畇畇(音勻)原隰曾孫田(叶地)
(因反)之我疆我理南東其畝(叶滿彼反)
賦也南山終南山也甸治也畇畇墾辟(音闢)貌(輯錄疏墾耕其)
(地闢除其萊以成桑田也)曾孫主祭者之稱曾重(平聲)也自曾祖以
至無窮皆得稱之也疆者為之大界也理者定其溝
塗也(大界猶十里之成萬夫之川是也十夫有溝百夫冇塗視澮川道路則為小)畝壟(音隴)
也長樂劉氏曰其遂東入于溝則其畝南矣其遂南
入于溝則其畝東矣(周禮百畝為夫夫間有遂九夫為井井間有溝凡遂在田首愚)
(按如此則遂在井之内溝在井之外田首者水之來處也畝以防水則當卑下之處地之大勢東南下故)
(欲水自西而東則為畝在水之南欲水自北而南則為畝在水之東也然高下相因無定勢舉東南則西)
(北可推故專於下文言順其地勢水勢之所宜則知不可執一論也)○此詩大指與楚
茨略同此即其篇首四句之意也(輯錄輔氏曰此詩亦是詩人述公卿)
(有田禄者力於農事以奉宗廟之祭也)言信乎此南山者本禹之所治
(輯錄通釋曰禹平水土大舜美其功曰地平天成萬世永賴今考於詩尤信也其見於小雅則冇此詩大)
(雅則曰豊水東注維禹之績又曰奕奕梁山維禹甸之魯頌則曰纉禹之緒商頌則曰禹敷下土方又曰)
(設都于禹之績可以見禹功之在人心可以見人心之知所本也)故其原隰墾闢而
我得田之於是為之疆理而順其地勢水勢之所宜
或南其畝或東其畝也(畇畇原隰可見甸之之功我疆我理即是田之之事)
○上天同雲雨(于付反)雪雰雰(敷云反)益之以霡(亡革反)霂(音木)
既優既渥(叶烏谷反)既霑既足生我百榖
賦也同雲雲一色也將雪之候如此雰雰雪貌霡霂
小雨貌優渥霑足皆饒洽之意也冬有積雪春而益
之以小雨潤澤則饒洽矣(雨雪以時斂藏𤼵育得其正故能生我百榖也○田)
(之辟者禹之功榖之生者天所賜於篇首二章述之不忘本也)
○疆場(音亦)翼翼黍稷彧彧(於六反叶于逼反)曾孫之穡以為酒
食畀(必寐反)我尸賓夀考萬年(叶泥因反)
賦也場畔也翼翼整飭貌彧彧茂盛貌畀與也(邱氏曰與)
(尸謂獻孰食并酌齊獻尸是也與賓謂助祭之賓酌齊獻尸尸因酌以酢賓并祭畢燕同姓於寝也祭禮)
(始終用酒食之事如此)○言其田整飭而榖茂盛者皆曾孫之
穡也於是以為酒食而獻之於尸及賓客也(輯錄通釋曰三)
(獻尸之後主人亦有獻賓之禮)隂陽和萬物遂(此連上章而言冬雪春雨則隂陽和矣黍)
(稷生長則萬物遂矣)而人心歡悦以奉宗廟則神降之福故夀
考萬年也(此章言地利充斥穡事大成則祭祀之禮莫非至情而神降之福可必矣○此章弟)
(一句承首章之意第二句承二章之意)
○中田有廬疆場有瓜(叶攻乎反)是剥是菹(側居反)獻之皇祖
曾孫夀考(叶孔五反)受天之祜(候古反)
賦也中田田中也菹酢(音醋)菜也祜福也○一井之田
其中百畝為公田内以二十畝分八家為廬舍以便
田事(輯錄疏廬舍在内貴人也公田次之重公也私田在外賤私也)於畔上種瓜以
盡地利瓜成剥削淹漬以為菹而獻皇祖貴四時之
異物順孝子之心也(地無遺利祭無遺禮於此可知但菹不止於瓜舉此以為例爾)
○祭以清酒從以騂(息營反)牡享于祖考(叶去久反)執其鸞刀
以啟其毛取其血膋(音聊叶音勞)
賦也清酒清潔之酒鬱鬯之屬也(輯錄鬱鬯者禮家以為釀秬為酒煑)
(鬱金香草和之其氣芬芳而條暢也)騂赤色周所尚也祭禮先以鬱鬯
灌地求神於隂(輯錄董氏曰酒以灌地降神取其馨香下達)然後迎牲執
者主人親執也鸞刀刀有鈴也(輯錄疏刀環有鈴其聲中節)膋脂
膏也啟其毛以告純也取其血以告殺也(牲必騂色故告純牲)
(必特殺故告殺)取其膋以升臭也合(古沓反)之黍稷實之於蕭
而燔之以求神於陽也(膋必以蕭裹之蕭香蒿也乃以火燒之合其馨香之氣是)
(升臭也)記曰周人尚臭灌用鬯臭(句)鬱合鬯(句)臭隂達
於淵泉灌以圭璋用玉氣也(輯錄陳氏曰灌之禮以圭璋為瓉之柄用玉之)
(氣亦是尚臭也)既灌然後迎牲致隂氣也蕭合黍稷臭陽達
於墻屋故既奠然後焫(音爇)蕭合羶(馨同)薌(香同)凡祭慎諸
此(輯錄陳氏曰既奠謂薦熟之時蓋堂上事尸禮畢延尸於戸内而薦之熟祝先酌酒奠於鉶羹之南)
(而尸猶未入蕭脂黍稷之燒正此時也馨香即黍稷也此天子諸侯之禮)魂氣歸于天形
魄歸于地故祭求諸隂陽之義也(輯錄朱子曰天地隂陽之氣交合始)
(成人氣便是魂精便是魄到得將死熱氣上出所謂魂升下體漸冷所謂魄降所以祭祀燎以求諸陽灌)
(以求諸隂也問祖先已死以何而求曰只是以我之氣承接其氣便是冇求底道理古人於祭祀極重直)
(是要求而得之商人求諸陽便先作樂發散即陽氣以求之周人求諸隂便焚燎鬱鬯以隂去求之又曰)
(如言殂落徂升也是魂之遊落是魄之降祭求諸陽所以求其魂求諸隂所以求其魄)
○是烝是享(叶虚良反)苾苾芬芬祀事孔明(叶謨郎反)先祖是皇
報以介福萬夀無疆
賦也烝進也(承上章牲酒言以此而烝以此而享則飲食芳潔而祭祀明備矣)或曰
冬祭名
信南山六章章六句(一章二章三章共一意以黍稷為主故以夀考萬年結之)
(四章自是一意以瓜為主故以受天之祜結之五章六章又共一意以牲酒為主故以萬夀無)
(疆結之但畀尸賓獻皇祖皆擬議於其前至烝享苾芬而祀事始成也○增釋吳師道曰一章)
(疆理修二章雨雪時三章黍稷盛四章菜菹具五章犧牲備六章祀事成嘗細推之首章疆理)
(修起下章種植也二章雨雪起下章有年也三章疆場翼翼者首章修墾之績黍稷彧彧者二)
(章種植之功也此是足上二章之意黍稷既成可為酒食以畀尸賓舉祭之始終言之也四章)
(承上章言田中有黍稷則以為酒食疆埸有瓜則以為菹而獻皇祖也然曰畀曰獻者必供此)
(用將進之辭也五章首言祭是祭之時矣雖主言犧牲而詳及灌鬯焫蕭氣臭迊牲之事併酒)
(黍稷在其中矣卒章文總第三章以下之意是烝是享總畀獻享言也苾苾芬芬總諸物氣臭)
(言也前言獻之皇祖享于祖考故此言先祖是皇也前言夀考萬年曾孫夀考受天之祜故此)
(言報以介福萬夀無疆也)
倬(陟角反)彼甫田(叶地因反)歲取十千(叶倉新反)我取其陳食(音嗣)我
農人自古有年(叶泥因反)今適南畝(叶滿彼反)或耘或耔(音子叶奬里反)
黍稷薿薿(魚起反)攸介攸止烝我髦(音毛)士(錐里反)
賦也倬明貌甫大也十千謂一成之田地方十里為
田九萬畝(輯錄井十為通通十為成)而以其萬畝為公田蓋九一
之法也我食禄主祭之人也陳舊粟也農人私百畝
而養(去聲)公田者也有年豐年也適往也耘除草也耔
雝(去聲)本也(雝即壅字本根也)蓋后稷為田一畝三畎(几畎之長竟畝)
(一畝為三畎一夫百畝則三百畎也)廣尺深尺而播種(上聲)於其中苖葉
以上(以已通以上猶言既長也)稍耨(奴豆反鉏也)壠草因壝其土以附
苖根壠盡畎平則根深而能(音耐)風與旱也(壝愈水反漢書作隤)
(孔疏作壝壝埒也猶培也附根即雝本也能即耐字)薿茂盛貌介大(攸介攸止舒曠之地)
(可止息之處也)烝進髦俊也俊士秀民也古者士出於農而
工商不與(去聲)焉管仲曰農之子恒為農野處而不暱
其秀民之能為士者必足賴也即謂此也(出管子小匡篇本作)
(樸野而不暱此與吕氏詩記之文同與本文小異蓋市井工商之子習為狎暱為農之子處鄙朴之地敦)
(本尚實其中若有穎拔之人可以為士則厚重謹恪能勝重任而足為上所倚賴矣集傳引此以明髦士)
(即秀民也輯錄輔氏曰言農夫而終之以髦士所以重農也)○此詩述公卿有田
禄者力於農事以奉方社田祖之祭(輯錄輔氏曰楚茨信南山二詩)
(皆是述公卿有田禄者力於農事以奉其宗廟之祭故首皆推言昔人墾闢之力而我得以耕治以奉祭)
(祀之意甫田之詩乃述公卿有田禄者力於農事以奉方社田祖之祭故首言有年之多與蓄積之富以)
(見於神不可不報之意)故言於此大田歲取萬畝之入以為禄
食及其積之久而有餘則又存其新而散其舊以食
(音嗣)農人補不足助不給也蓋以自古有年是以陳陳
相因所積如此然其用之之節又合宜而有序如此
所以粟雖甚多而無紅腐不可食之患也(輯錄通釋曰歲取萬)
(畝之入取之有常也積粟有餘而能散以周農則用之合宜也於有餘之中必散舊而存新則用之冇序)
(也存新散舊而無紅腐之患又見其不至於暴棄天物也)又言自古既有年矣今
適南畝農人方且或耘或耔而其黍稷又已茂盛則
是又將復(去聲)有年矣故於其所美大止息之處(輯錄何伯)
(善曰美大就黍稷言之止息就農人言之其說與疏義不同未知然否)進我髦士而勞
(去聲)之也(南畝即甫田之間髦士即農人之秀者慰勉之意不可人人曉之惟可與言者與之言庶)
(幾達於衆也事此章言其力於農如此)
○以我齊(音咨)明(叶謨郎反)與我犧羊以社以方我田既臧農
夫之慶(叶祛羊反)琴瑟擊鼓以御(牙嫁反)田祖以祈甘雨以介
我稷黍以榖我士女
賦也齊與粢同曲禮曰稷曰明粢(輯錄陳氏曰明則足以交神)此
言齊明便文以協韻耳犧羊純色之羊也(輯錄疏社為隂祀其)
(犧用純黑色其方祀各以其方之色也)社后土也以句(音勾)龍氏配(輯錄疏社)
(者五土之神能生萬物者以古之有大功者配之共工氏之覇九州也其子曰后土能平九州故祀以為)
(社左傳共工氏有子曰句龍為后土后土土官之名也死以為社神而祭之故曰句龍為后土後轉為社)
(故世人謂社為后土后土者地之大名也○增釋許氏曰疏意謂后土有二名同實異社則祭五土之神)
(而以句龍配非祭大地也)方秋祭四方報成萬物(萬物既成報其賜也)周禮
所謂羅弊(句)致禽以祀祊是也(祊即方字羅網也弊止也以網捕獸獸盡)
(而網止則獻所獲之禽以祭四方之神也蓋秋獮之禮如此)臧善慶福御迎也田
祖先嗇也謂始耕田者即神農也(輯錄疏若神農始教造田謂之田祖)
(先為稼穡謂之先嗇神其農業謂之神農名殊而實同也○增釋許氏曰禮記注先嗇若神農者疏若是)
(不定之辭以神農比擬故云若種曰稼歛曰嗇不云稼穡云嗇者取其成功收斂若嗇而祭也歛去聲)
周禮籥章凡國祈年于田祖則吹豳雅擊土鼓以樂
田畯是也(增釋許氏曰此傳田畯與經三章田畯不同傳以神言經以人言也豳詩說詳見豳)
(風總結處)榖養也又曰善也言倉廪實而知禮節也(輯錄王肅)
(本管子牧民篇語)○言奉其齊(音咨)盛(音成輯錄在器曰盛)犧牲以祭方
社而曰我田之所以善者非我之所能致也乃賴農
夫之福而致之耳(神以豐年之福賜農人我則因農人而受福也)又作樂以
祭田祖而祈雨庶有以大其稷黍而養其民人也(因報)
(成而知有賴於民者如此則又當祈年而為農夫訃矣是蓋一時之祭而報祈之意具焉者也○此章言)
(其奉方社田祖之祭如此輯錄胡氏曰此章分兩節農夫之慶以上秋報也琴瑟擊鼓以下又是春祈也)
(觧頤曰齊明犧羊禮之盛也禮以備物故於報成之祭言之琴瑟擊鼓樂之盛也樂以達和故於祈年之)
(祭言之上言方社而不及田祖因方社以見田祖也下言田祖而不及方社舉田祖以見方社也上言農)
(夫之慶歸其功於民也下言榖我士女溥其惠於下也)
○曾孫來止以其婦子(叶奬里反)饁(干輙反)彼南畝(叶滿彼反)田畯
(音俊)至喜攘(如羊反)其左右(叶羽已反)嘗其旨否(叶補美反)禾易(以豉反)
長畝(同上)終善且有(叶羽已反)曾孫不怒農夫克敏(叶母鄙反)
賦也曾孫主祭者之稱非獨宗廟為然曲禮外事曰
曾孫某侯某(輯錄陳氏曰先儒以外事為治兵然廵狩朝聘盟會之類皆外事也)武王
禱名山大川曰有道曾孫周王發(輯錄見武成篇)是也饁餉
攘取旨美易治長竟有多敏疾也○曾孫之來適見
農夫之婦子來饁耘者於是與之偕至其所而田畯
亦至而喜之乃取其左右之饋而嘗其旨否言其上
下相親之甚也(輯錄謝氏曰攘其左右者所取非一夫之餉也或取諸左或取諸右嘗其)
(旨否者所嘗非止一夫之餉也何者為甘美何者為不甘美無不知也一以知田家之苦樂一以見官民)
(之相親也)既又見其禾之易治竟畝如一而知其終當善
而且多是以曾孫不怒(輯錄觧頤曰曾孫之來以省耕為職者也田畯之至以勸)
(農為職者也於田畯曰喜於曾孫曰不怒互文以見意也)而其農夫益以敏於其
事也(此申首章之意也自曾孫來止至嘗其旨否皆適南畝之事易治竟畝即耘耔之事農夫克敏)
(則髦士能體勸農之意也)
○曾孫之稼如茨(才私反)如梁曾孫之庾(羊主反)如坻(直基反)
如京(叶居良反)乃求千斯倉乃求萬斯箱黍稷稻梁農夫之
慶(叶祛羊反)報以介福萬夀無疆
賦也茨屋蓋言其密比(毗至反)也(輯錄疏謂以茅覆屋言其積聚高大如屋)
(茨耳)梁車梁言其穹隆也坻水中之高地也京高丘也
箱車箱也○此言收成之後禾稼既多則求倉以處
之求車以載之而言凡此黍稷稻梁皆賴農夫之慶
而得之是宜報以大福使之萬夀無疆也其歸美於
下而欲厚報之如此(此申二章之意也千倉萬箱以上𤼵我田既臧一句報以介福)
(則介稷黍榖士女之云也)
甫田四章章十句(此詩以自古有年一句為大旨夫萬畝之入末嘗取盈而有陳)
(可取以食農人者以自古冇年故也黍稷薿薿則又將有年矣烝我髦士必謂有年相繼則取)
(陳食爾又可圖也我田既臧則有年已荐臻矣以介稷黍則冀其又有年也至於三章又申首)
(章之意四章又申二章之意則所以祈冇年者愈無窮矣)
大田多稼既種(章勇反)既戒既備乃事(叶上止反)以我覃(音琰)耜
(叶養里反)俶載南畝(叶滿彼反)播厥百榖(叶工洛反)既庭且碩(叶常約反)曾
孫是若
賦也種擇其種也戒飭其具也(修耒耜具田器)覃利俶始載
事庭直(直則茂拳曲則生不遂矣)碩大若順也○蘇氏曰田大而
種多故於今歲之冬具來歲之種戒來歲之事凡既
備矣然後事之(事事皆備然後事其事)取其利耜而始事於南
畝(輯錄輔氏曰王氏謂畝大抵以南為正故每曰南畝不知何所據但南乃陽明之方故多言之)既
耕而播之其耕之也勤而種之也時故其生者皆直
而大以順曾孫之所欲(農夫勤敏而得黍稷茂盛如此用之以順曾孫之所欲也)
(蓋曾孫之所欲者豐年而已故用力致此黍稷以順之)此詩為農夫之詞以頌
美其上若以答前篇之意也(輯錄觧頤曰大田多稼總言其事以發端也既)
(種既戒善其備於往歲也既備乃事致其力於今歲也以我覃耜利其器也俶載南畝耕之勤也播厥百)
(榖種之時也既庭且碩生之盛也几此皆以順曾孫之所欲也)
○既方既皂(叶子苟反)既堅既好(叶許苟反)不稂(音郎)不莠(餘久反)去
(起吕反)其螟(莫延反)螣(音特)及其蟊(莫侯反)賊無害我田穉(音雉)田
祖有神秉畀炎火(叶虎委反)
賦也方房也謂孚田始生而未合時也(曰孚曰甲皆粟皮也劉氏)
(曰榖粒之生必先有房甲而後充實也輯錄房謂米生於中若人之房舍甲者以在米外若鎧甲也)實
未堅者曰皂(方始秀也皂始實也堅好則實而成矣)稂童粱(輯錄說文作節禾粟)
(之穗生而不成者)莠似苖皆害苖之草也(輯錄害苖分其土力)食心曰
螟食葉曰螣食根曰蟊食節曰賊皆害苖之蟲也(輯錄)
(害苖戕其根株)穉幼禾也(輯錄疏蟲災禾穉者偏甚)○言其苖既盛矣(輯錄)
(鄭氏曰盡生房矣盡成實矣盡堅熟矣盡齊好矣而無稂莠擇種之善民力之專時氣之和所致之)又
必去(上聲)此四蟲然後可以無害田中之禾然非人力
所及也故願田祖之神為(去聲)我持此四蟲而付之炎
火之中也(去稂莠在人去蟲蝗在神故冇望於田祖如此)姚崇遣使(去聲)捕蝗
引此為證夜中設火火邊掘坑且焚且瘞(音意)蓋古之
遺法如此(開元四年)
○有渰(於檢反)萋萋(七西反)興雨祁祁雨(于付反)我公田遂及
我私(叶意夷反)彼有不穫穉此有不斂(力檢反)穧(才計反)彼有遺
秉此有滯穗伊寡婦之利
賦也渰雲興貌萋萋盛貌祁祁徐也雲欲盛盛則多
雨雨欲徐徐則入土公田者方里而井井九百畝其
中為公田八家皆私百畝而同養公田也穧束秉把
也滯亦遺棄之意也(輯錄吕氏詩記穉謂穗之低小刈蒦之所不及者穧謂刈而遺)
(忘束縛之所不及者秉謂束而輦載之所不盡者滯謂成而折亂秉穫之所不逮者)○言農夫
之心先公後私故望此雲雨而曰天其雨我公田而
遂及我之私田乎冀怙君德而蒙其餘惠使收成之
際彼有不及穫之穉禾此有不及斂之穧束彼有遺
棄之禾把此有滯漏之禾穗而寡婦尚得取之以為
利也此見其豐成有餘而不盡取又與鰥寡共之既
足以為不費之惠而亦不棄於地也不然則粒米狼
戾不殆於輕視天物而慢棄之乎(輔氏曰雨我公田者尊君之義也寡)
(婦之利者及衆之仁也愚謂至公無私天道也先公後私民情也利及寡婦則民之情亦至公而無私矣)
(蓋天無心故生物之功溥民有心故尊君上恤窮民無不用其極也此皆當時願望之意)
○曾孫來止以其婦子饁彼南畝(子畝並見前篇)田畯至喜來
方禋(音因)祀(叶逸織反)以其騂黑與其黍稷以享以祀(同上)以介
景福(叶筆力反)
賦也精意以享謂之禋(來方禋祀來祭四方也語倒如此)○農夫相
告曰曾孫來矣於是與其婦子饁彼南畝之穫者而
田畯亦至而喜之也(此四句與甫田同但彼則君上勸農而見農夫之勤此則農夫)
(相勸以慰君上之心一為耘耔之時一為收斂之時也)曾孫之來又禋祀四方
之神而賽禱焉(賽者報豐年禱者祈景福)四方各用其方色之牲
此言騂黑舉南北以見其餘也(輯錄吕東萊曰南方用騂北方用黑孔氏)
(所謂略舉二方以為韻句是也)以介景福農夫欲曾孫之受福也(增釋)
(吳師道曰此詩為農夫之詞以頌美其上而亦有稱曾孫可以見俗之質厚而上下親愛之誠)
大田四章二章章八句二章章九句(一章地廣而能盡耕種之)
(功二章苖盛而願除蟲蝗之害三章則願得豐年而望雲雨四章則已得豐年而舉報祈)
前篇有擊鼓以御田祖之文故或疑此楚茨信
南山甫田大田四篇即為豳雅其詳見於豳風
之末亦未知其是否也(輯錄朱子曰楚茨以下四篇即豳雅反覆讀之)
(其辭氣與七月載芟良耜等篇大抵相類斷無可疑)然前篇上之人以我
田既臧為農夫之慶而欲報之以介福此篇農
夫以雨我公田遂及我私而欲其享祀以介景
福上下之情所以相賴而相報者如此非盛德
其孰能之(輯錄輔氏曰上之欲報其下者如此則是君以民為體也下之欲報其上)
(者如此則是民以君為心也上下之情相類以為一則君之德固厚而民之德亦厚也)
瞻彼洛矣維水泱泱(於良反無韻未詳)君子至止福禄如茨韎
(音昧)韐(音閤)有奭(許力反)以作六師
賦也洛水名在東都會諸侯之處也(輯錄問洛水或云兩處朱子曰)
(此只就洛邑言之)泱泱深廣也君子指天子也茨積也韎茅
蒐所染色也(輯錄茅蒐茹藘也古謂之茅蒐今謂之茜草亦作蒨一名地血一名牛蔓染絳)
(之草也說文云茅蒐染草一入為韎)韐韠也合(古沓反)韋為之(輯錄疏是蔽膝之衣)
周官所謂韋弁兵事之服也(輯錄韋弁詳見六月常服注)奭赤貌
作猶起也六師六軍也天子六軍(輯錄按周禮鄉大夫每鄉卿一人六)
(鄉六卿平居無事則各掌其鄉之政教禁令而屬於大司徒有事出征則各率其鄉之萬二千五百人而)
(屬於大司馬所謂軍將皆命卿者是也)此天子會諸侯于東都以講武
事而諸侯美天子之詩言天子至此洛水之上御戎
服而起六師也(御戎服起六師尊大威嚴如此以福禄所集而然也故福錄如茨在韎韐)
(作師之上○此章專美今日之事)
○瞻彼洛矣維水泱泱君子至止鞞(補項反)琫(必孔反)有珌
(賓一反)君子萬年保其家室
賦也鞞容刀之鞞今刀鞘(音笑)也琫上飾珌下飾亦戎
服也(服飾如此尊臨天下福禄盛矣且將長受福禄保有天下而不失也輯錄毛氏曰天子玉琫而)
(珧珌諸侯璗琫而璆珌珧音遥璗音蕩璆音求孔氏曰珧蜃甲也黃金謂之璗)
○瞻彼洛矣維水泱泱君子至止福禄既同君子萬年
保其家邦(叶卜工反)
賦也同猶聚也(福禄既同已盛矣萬年保家邦又將及其久也此二章既美之又祝之蓋)
(上章申韎韐有奭之意而致其祝此章申福禄如茨之意而致其祝天子以天下為家故以家邦家室言)
瞻彼洛矣三章章六句(輯錄朱子曰詩多冇酬酢應答之篇瞻彼洛矣是臣)
(歸美其君君子指君也當時朝會於洛水之上而臣祝其君如此裳裳者華又是君報其臣桑)
(扈鴛鴦皆然)
裳裳者華其葉湑(思吕反)兮我覯之子我心寫(叶想與反)兮我
心寫兮是以有譽處兮
興也裳裳猶堂堂董氏曰古本作常常棣也湑盛貌
覯見處安也○此天子美諸侯之辭蓋以答瞻彼洛
矣也言裳裳者華則其葉湑然而美盛矣我覯之子
則其心傾寫而悦樂之矣(此以可喜之物為喜見諸侯之興也見裳華之葉湑)
(然已心喜况得見此賢諸侯乎喜可知矣)夫能使見者悦樂之如此(此釋重言)
(寫兮一句)則其有譽處宜矣(譽處安樂也既能獲乎上斯宜有其樂)此章與
蓼蕭首章文勢全相似(文勢相似意則不同彼以露在蓼蕭為興而兼言上下之)
(樂此則只以裳華之葉湑然為興故專美人臣能得君心而有其樂也合二章集傳觀之可見)
○裳裳者華芸其黃矣我覯之子維其有章矣維其有
章矣是以有慶(叶墟羊反)矣
興也芸黃盛也(裳華之芸黃亦有文章粲然之意故以為興)章文章也有
文章斯有福慶矣(文章者德之見於容貌者也和順積中英華發外交際之頃不愆于)
(儀則上得於君而獲福必然矣上章之譽處即此章之福慶也)
○裳裳者華或黃或白(叶僕各反)我覯之子乘其四駱乘其
四駱六轡沃若
興也言其車馬威儀之盛(裳華之色不齊而之子之馬則其色齊也此反其意)
(以為興也○美其文章則有根於中者美其車服則有所以稱其服者二章皆不顯言而自可見我心寫)
(兮之故也)
○左(叶祖戈反)之左(同上)之君子宜(叶牛何反)之右(叶羽已反)之右(同上)之
君子有(叶羽已反)之維其有(同上)之是以似(叶養里反)之
賦也言其才全德備以左之則無所不宜以右之則
無所不有(此有字是冇之於外)維其有之於内是以形之於外
者無不似其所有也(左之宜右之冇人見其然而不知夫體無不具是以用無不周)
(也此則因其所設施而推其所藴蓄顯顯言之以深見我心寫兮之故也)
裳裳者華四章章六句
北山之什十篇四十六章三百三十四句
詩經疏義會通卷十三
