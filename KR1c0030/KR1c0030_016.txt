詩經疏義會通卷十四元朱公遷撰
桑扈之什二之七
交交桑扈(侯古反)有鶯其羽君子樂(音洛)胥(叶思吕反)受天之祜
(侯古反)
興也交交飛往来之貌桑扈竊脂也鶯然有文章也
君子指諸侯胥語詞祜福也○此亦天子燕諸侯之
詩言交交桑扈則有鶯其羽矣君子樂胥則受天之
祜矣頌禱之詞也(桑扈交飛則彼此相輝而有文人臣受燕則上下相與而獲福此以)
(相交之益為興也但人臣之福出於人君曰天祜者天子之微詞耳)
○交交桑扈有鶯其領君子樂胥萬邦之屏(卑郢反)
興也領頸屏蔽也言其能為小國之藩衞蓋任方伯
連帥之職者也(此亦頌禱之詞也輯錄王制云千里之外設方伯五國以為屬屬冇長十)
(國以為連連有帥三十國以為卒卒有正二百一十國以為州州有伯王氏曰屏之為物禦外以蔽内也)
○之屏之翰(叶胡見反)百辟(音璧)為憲不戢(莊立反)不難(叶乃多反)受
福不那
賦也翰幹也所以當牆兩邊障土者也(冇以扞衛之則為屏有以)
(植立之則為翰)辟君憲法也言其所統之諸侯皆以之為法
也戢斂難慎那多也不戢戢也不難難也不那那也
蓋曰豈不斂乎豈不慎乎其受福豈不多乎(有功如此不伐)
(其功然後可受其福也之增釋此章功愈大心愈小其所以受福多者豈不宜乎)古語聲急
而然也後放此
○兕(徐履反)觥(古横反)其觩(音求)旨酒思柔彼交匪敖(五報反)萬
福来求
賦也兕觥爵也觩角上曲貌(輯錄嚴氏曰其角上曲設之所以為酒戒也)
旨美也思語詞也敖傲通交際之間無所傲慢則我
無事於求福而福反来求我矣(柔和也觥觩酒美如此慈惠至矣然必其)
(不傲而後萬福来求也此即今日之燕飲言之而兩章皆以頌禱之詞寓戒敕之意)
桑扈四章章四句(一章祝以福二章祝以功有功即所以受福也然不可矜)
(能怙寵而驕慢生故後兩章皆以敬為受福之本○增釋許氏曰此上以謙虛逮下之意)
(盈溢於言辭之間太平盛世之詩也)
鴛鴦于飛畢之羅之君子萬年福禄宜(叶牛何反)之
興也鴛鴦匹鳥也(止則相偶飛則為雙)畢小㒺長柄者也羅㒺
也(輯錄畢則執以掩物羅則張以待鳥)君子指天子也○此諸侯所以
答桑扈也鴛鴦于飛則畢之羅之矣(弋不射宿故待其飛而後畢羅)
(之)君子萬年則福禄宜之矣(鴛鴦于飛既畢之又羅之君子萬年既宜福又)
(宜禄二者皆有不一而足之意故以為興)亦頌禱之詞也
○鴛鴦在梁戢其左翼君子萬年宜其遐福(叶筆力反)
興也石絶水為梁戢斂也張子曰禽鳥並棲一正一
倒戢其左翼以相依於内舒其右翼以防患於外蓋
左不用而右便故也遐遠也久也(此承首章之語以為興無義也與伐)
(木第二章同例)
○乘(繩證反)馬在廐(音救)摧(采卧反)之秣(音末叶莫佩反)之君子萬年
福禄艾(魚蓋反叶魚肺反)之
興也摧莝秣粟(斬芻曰摧輯錄莝與摧同說文曰食馬榖也)艾養也蘇氏
曰艾老也言以福禄終其身也亦通○乘馬在廐則
摧之秣之矣君子萬年則福禄艾之矣(此與下章起興與首章同)
○乘馬在廐秣之摧(叶徂為采卧二反)之君子萬年福禄綏(叶宣)
(佳士果二反)之
興也綏安也
鴛鴦四章章四句(桑扈以君禱臣故頌禱之餘致戒敕此以臣祝君惟反覆)
(頌禱不敢擬議其德敬之至也)
有頍(缺婢反)者弁實維伊何爾酒既旨爾殽既嘉(叶居何反)豈
伊異人兄弟匪他(湯何反)蔦(音鳥)與女蘿(力多反)施(以䜴反)于松
柏(叶逋莫反)未見君子憂心奕奕(叶弋灼反)既見君子庶幾說(音悅)
懌(叶弋灼反)
賦而興又比也(諸本脫興又二字)頍弁貌或曰舉首貌弁皮
弁(皮弁上下通服與燕之人皆可服也輯錄弁者冠之大名爵弁則士祭服韋弁即戎冠弁從禽非常)
(服也惟皮弁上下通服故知皮弁也戴增釋鄱陽張氏曰後漢輿服志古者有冠無幘其也加首有頍)
(所以安物故詩曰有頍者弁此之謂也)嘉旨皆美也匪他非他人也蔦
寄生也葉似當盧子如覆盆子赤黑甜美(輯錄本草曰一名寓)
(木凡桑槲樹櫸柳楊楓等樹上皆有之此物自感造化之氣而生别是一物也)女蘿兔絲也
蔓連草上黃赤如金(輯錄釋文曰在草曰兔絲在木曰松蘿)此則比也
君子兄弟為賓者也奕奕憂心無所薄也(薄附也)○此
亦燕兄弟親戚之詩(此於兄弟之下添親戚二字蓋本於末章兄弟甥舅而言然母)
(姑姊妹妻族則内外兄弟之屬爾非兄弟自兄弟親戚自親戚也輯錄儀禮舅之子内兄弟也姑之子外)
(兄弟也)故言有頍者弁實維伊何乎爾酒既旨爾殽既
嘉則豈伊異人乎乃兄弟而匪他也(輔氏曰有頍者弁本言與燕者)
(其弁頍然爾賦體也而實維伊何又以呼豈伊異人兄弟匪他二句則興矣)又言蔦蘿施
于木上以比兄弟親戚纏綿依附之意(松柏蔦蘿異根同植兄弟)
(親戚以異姓為骨肉蓋若此矣)是以未見而憂既見而喜也
○有頍者弁實維何期爾酒既旨爾殽既時豈伊異人
兄弟具来(叶陵之反)蔦與女蘿施于松上(叶時亮反)未見君子憂
心怲怲(兵命反叶兵旺反)既見君子庶幾有臧(叶才浪反)
賦而興又比也何期猶伊何也(期語助詞也輯錄期當音基)時善
(輯錄輔氏曰蓋物得其時則善矣與維其時矣之時同)具俱也怲怲憂盛滿也
臧善也
○有頍者弁實維在首爾酒既旨爾殽既阜(方九反)豈伊
異人兄弟甥舅(巨九反)如彼雨(于付反)雪先集維霰(蘇薦反)死
喪(去聲)無日無幾(居豈反)相見樂(音洛)酒今夕君子維宴
賦而興又比也阜猶多也甥舅謂母姑姊妹妻族也
(兄弟甥舅者甥舅之兄弟也詩人語倒如此輯錄爾雅母與妻之黨為兄弟姑之子為甥舅之子為甥妻)
(之晜弟為甥姊妹之夫蒍甥注四人體敵故更相為甥甥猶生也晜音昆)霰雪之始凝者
也將大雨雪必先微温雪自上下遇溫氣而摶謂之
霰(慱音團縮也雪暫融而即結則為霰輯錄大戴禮曾子曰陽之專氣為霰蓋盛隂之氣在雨水則凝)
(滯而為雪陽氣薄而脅之不相入則消散而下因水而為霰是霰由陽氣所薄而為之故言遇溫氣而摶)
(也)久而寒勝則大雪矣言霰集則將雪之候以比老
至則將死之徵也故卒言死喪無日不能久相見矣
但當樂飲以盡今夕之歡篤親戚之意也(輯錄解頥曰推親親)
(之恩由兄弟以及甥舅亦見親疎之殺也蓋君子之於兄弟親戚其相與之情無窮而相見之日有限以)
(無窮之情乘有限之日則其飲食聚會亦真情之所不能已也)
頍弁三章章十二句(一章二章盡其情三章勸以燕樂而盡其情)
間關車之牽(胡瞎下介二反)兮思孌(力兖反)季女逝(石列石例二反)兮匪
飢匪渴德音来括雖無好友(叶羽已反)式燕且喜
賦也間關設牽聲也牽車軸頭鐵也無事則脫行則
設之昏禮親迎者乘車孌美貌逝往括會也○此燕
樂其新昏之詩故言間關然設此車牽者蓋思彼孌
然之季女故乘此車往而迎之也匪飢也匪渴也望
其德音来括而心如飢渴耳雖無他人(輯錄輔氏曰雖無好友朋)
(友亦以義合者)亦當宴飲以相喜樂也(望其德音来括則以賢配賢雖樂而不失)
(其正矣)
○依彼平林有集維鷮(音驕)辰彼碩女令德来教(叶居爻反)式
燕且譽好(呼報反)爾無射(音亦叶都故反)
興也依茂木貌鷮雉也微小於翟走而且鳴其尾長
肉甚美(輯錄爾雅諸雉有鷮雉即鷮鷄也其音鷮鷮然色如雌雉尾如雄尾而長頭上有肉冠冠)
(上藂毛數寸埤雅雉之健者為鷮尾長四尺)辰時(時美也或曰及其可嫁之時也)碩大也
爾即季女也射厭也○依彼平林則有集維鷮辰彼
碩女則以令德来配已而教誨之(鷮来集林女来教已皆可喜者而又)
(以二彼字相應故為興也)是以式燕且譽而悅慕之無厭也(上言德音)
(聞其有是德也此言令德則見其實有此德矣故疊燕喜之意而申以無射云○上章是往迎之時此下)
(三章則既至之時也)
○雖無旨酒式飲庶幾雖無嘉殽式食庶幾雖無德與
女(音汝)式歌且舞
賦也旨嘉皆美也汝亦指季女也○言我雖無旨酒
嘉殽美德以與女女亦當飲食歌舞以相樂也(上言德音)
(令德此言無德與女蓋美其新婚而謙以承之也故又冀其飲食歌舞以答燕喜燕譽之意也)
○陟彼高岡析(星歷反)其柞(才洛反)薪(叶音㐮)析其柞薪其葉
湑(思吕反)兮鮮(息淺反)我覯爾我心寫(叶想羽反)兮
興也陟登柞櫟湑盛鮮少覯見也(鮮我覯爾猶言難得見爾也)
陟岡而析薪則其葉湑兮矣我得見爾則我心寫兮
矣(託言因有所事而見可喜之物遂以可喜之物為喜見新婚之興也見柞葉之湑然已可喜況得見)
(此令德之新婚耶喜可知矣此章又申燕喜燕譽之意而有加焉者也)
○高山仰(叶五剛反)止景行行(叶戶郎反)止四牡騑騑(孚非反)六轡
如琴覯爾新昏以慰我心
興也仰瞻望也景行大道也如琴謂六轡調和如琴
瑟也慰安也○高山則可仰景行則可行馬服御良
則可以迎季女而慰我心也(此以為所可為之意而為興)此又舉
其始終而言也(四牡騑騑是往迎之初覯爾慰心是成禮之後故曰舉其始終而言總結)
(以上四章之意也)表記曰小雅曰高山仰止景行行止子曰
詩之好仁如此鄉(音向)道而行中道而廢(輯錄表記注廢喻力極罷)
(頓不能復行則止也)忘身之老也不知年數之不足也(人老則方来之)
(日少故曰年數不足)俛焉日有孳孳(輯錄陳氏曰俛焉無他顧之意孳孳勤勉之貌)斃
而後已(既鄉道而行矣可中道而廢乎是以不能自已也意謂山必陟巔道必涉畿學必至于極)
(然後止此非詩之本意也推廣而為學者言之耳)
車牽五章章六句(一章言望其来會故得之甚喜也二章言得其来教故好)
(之無厭也三章言爾之與我當然四章言我之與爾又然五章則又總而言之故曰慰我)
(心也夫以孌然之季女而冇德音令德如此則君子之樂以為配也宜哉輯錄解頥曰正)
(小雅有鹿鳴以燕羣臣有常棣以燕兄弟有伐木以燕朋友而獨夫婦缺焉則此詩雖燕)
(樂新昏之詩其亦昏禮上下通用之樂也與)
營營青蠅止于樊(音煩叶汾乾反)豈弟君子無信讒言
比也營營往来飛聲亂人聽也青蠅汙穢能變白黑
(輯錄許氏曰營營者青蠅之聲也變白黑者青蠅之性也見其飛之營營則知其必變白黑矣聽小人之)
(讒則知其亂是非矣傳上言亂人聽下言變白黑意蓋如此○增釋吳師道曰以營營比讒言故此章為)
(比而下二章為興若謂變黑為白此恐求之太過變白黑者不過汙白使黑不必於變字深求也若止其)
(聲亂聽雖切於此而失變亂是非之義莫若從毛訓則聲之亂聽穢汙之變亂敗物皆具于中)樊藩
也君子謂王也○詩人以王好聽讒言故以青蠅飛
聲比之而戒王以勿聽也(往来亂人聽者蠅聲也讒言之反覆惑人有若此矣)
(其可聽而信之乎)
○營營青蠅止于棘讒人㒺極交亂四國(叶越逼反)
興也棘所以為藩也極猶已也(青蠅有所止讒人則無極此反其意以為)
(興也)
○營營青蠅止于榛(士巾反)讒人罔極構(古豆反)我二人
興也(輯錄榛木叢生也)構合也猶交亂也已與聽者為二人
青蠅三章章四句(輔氏曰一章直以蠅聲比讒言而戒王以弗聽也二章三)
(章以蠅止棘榛興讒人之罔極也亂四國者推言其終構二人者指言其實愚謂首章為)
(比則重在營營二字後二章為興則重在止字)
賓之初筵左右秩秩(無韻未詳後三四章放此)籩豆有楚殽(戶交反)核
(戶革反)維旅酒既和旨飲酒孔偕(音皆叶舉里反)鐘鼓既設(叶書質反)
舉醻(市由反)逸逸大侯既抗(叶居郎反)弓矢斯張射夫既同獻
爾發功發彼有的(叶丁樂反)以祈爾爵
賦也初筵初即席也(輯錄孔疏鋪陳曰筵藉之曰席)左右筵之左右
也秩秩有序也(輯錄言其坐次之有序也)楚列貌殽豆實也核籩
實也(輯錄鄭氏曰豆實菹醢也籩實桃梅之屬)旅陳也和旨調美也孔甚
也偕齊一也(輯錄鐘鼓學其大者)設宿設而又遷于下也大射
樂人宿縣(平聲○宿縣者隔宿縣其鐘磬也輯錄見儀禮大射儀燕禮曰樂人縣注云國君無)
(故不徹縣言縣者為燕設之)厥明將射乃遷樂于下以避射位是
也(輯錄鄉射禮云樂正命遷樂于下注云當辟射也)舉醻舉所奠之醻爵也
(飲酒獻酢畢主人飯醻爵爵及賓賓受而奠之不舉至旅乃舉之輯錄燕禮工歌之後笙奏之前而為大)
(夫舉旅大射至三射之後乃為大夫舉旅)逸逸往来有序也(輯錄通釋曰往来者東西)
(交錯也)大侯君侯也天子熊侯白質諸侯麋侯赤質大
夫布侯畫以虎豹士布侯畫以鹿豕(輯錄鄉射禮注云鄉射及賓射)
(當張采侯二正而記此者天子諸侯之燕射各以鄉射之禮而張此侯由是云焉燕禮云若射則大射正)
(為可射如鄉射之禮射人職云天子以下燕射尊卑皆用一侯禮注侯射布也天子中之能服諸侯卑者)
(中之得為諸侯大射儀疏云畿外諸侯亦用三侯其數上同于天子故為熊侯加大以别之然不得用虎)
(侯而以熊侯參侯干侯為三侯若畿内則但有熊侯豹侯此其所以别也參讀為糁雜也雜侯者豹鵠而)
(麋飾下同于大夫也干讀為豻豻侯者豻鵠豻飾也司裘云卿大夫則共麋侯士卑無臣故祭不得射也)
天子侯身一丈其中三分居一白質畫熊其外則丹
地畫以雲氣(傳引大射宿縣之事又引燕射獸侯之制二說互用宜詳輯錄朱子曰按周禮)
(梓人有皮侯采侯獸侯其曰張皮侯而棲鵠者天子大射三侯用虎豹熊皮飾侯之側而畫以五采之雲)
(氣號曰皮侯而又各以其皮為鵠綴之中央似鳥之棲故謂之棲鵠其曰五采之侯者賓射之侯也正之)
(方外如鵠亦三分其侯而居之中二尺畫朱其外次白次蒼次黃次黑充其尺寸使大如鵠而亦畫其側)
(為五采雲氣三正之侯則去玄黃二正之侯則去青白直以朱綠也射儀注所謂畫布曰正棲皮曰鵠是)
(也其曰獸侯則燕射之侯也蓋用布而畫獸頭於正鵠之處故名獸侯天子諸侯則以白土赤土塗其布)
(以為質士則用布而不塗其側所畫雲氣采色之數則亦如采侯之差等也大射儀䟽云侯之廣狹取度)
(於侯道大侯道九十弓弓取二寸二九十八侯中丈八尺三分其侯如鵠居一故知鵠六尺也以此推之)
(則參侯道七十弓中大四尺鵠方四尺六寸太半寸干侯道五十弓中一大鵠方三尺三寸少半寸天子)
(大射虎侯熊侯豹侯賓射五正三正二正之侯皆同周禮梓人為侯廣與崇方參分其廣而鵠居一焉是)
(也疏云燕射天子以下其侯道同五十弓崇廣方一丈也按鄉射禮注云侯道五十弓中十尺用布五丈)
(幅廣二尺二寸旁削一寸即梓人為侯廣與崇方謂中也倍中以為射謂中之上下幅用布各二丈也倍)
(射以為左右舌謂上个也居兩旁謂之个左右出謂之舌也下舌半上舌謂半其出於躬者也用布二丈)
(所以半上舌者侯人之形類也上个象臂下个象足中人張臂八尺張足六尺五八四十五六三十也凡)
(鄉侯用布十六大數起侯道五十弓以訃道七十弓之侯用布三十五丈二尺道九十弓之侯用布三十)
(六丈)抗張也凢射張侯而不繫左下綱中掩束之(侯必北而)
(其西方謂之左輯錄注云綱持舌繩也)至將射司馬命張侯弟子脫束
遂繫下綱也大侯張而弓矢亦張節也射夫既同比
(毗至反)其耦也(輯錄注云比選次其才相近者也)射禮選羣臣為三耦
三耦之外其餘各自取匹謂之衆耦(輯錄大射儀疏云天子大射賓)
(射六耦一侯畿内諸侯則二侯四耦畿外諸侯大射賓射皆三侯三耦但畿内畿外各有一伸一屈也若)
(燕射則天子諸侯列同三耦一侯而已以其燕私屈也若卿大夫士列同一侯三耦)獻猶奏也
發𤼵矢也的質也(輯錄孔疏侯中所射之處為質也)祈求也爵射不
中者飲豐上之觶(音寘)也(觶罰爵也豐所以承罰爵形似豆而卑輯錄豐設于西楹)
(之西)○衞武公飲酒悔過而作此詩此章言因射而飲
者初筵禮儀之盛(賓筵之射為大射行葦之射為燕射)酒既調美而飲
者齊一至於設鐘鼓舉醻爵抗大侯張弓矢而衆耦
拾(更入聲)𤼵(拾其業反更也射者與其耦更迭而𤼵矢也)各心競(競強也其心各欲自)
(勉以求勝也)云我以此求爵汝也(射不可以不中𤼵的求爾爵若有争心而争以)
(辭爵則君子之争也蘇氏曰先王將祭必大射以擇士將射必先行燕禮既安賓然後改縣以避射既旅)
(然後張侯及弓既耦然後拾𤼵求勝以爵不勝者愚謂將射之時禮節詳明人心勉飭如此其飲酒者所)
(以正威儀也寕至於亂哉輯錄按疏義以此為大射通釋以此為燕射與集傳不能無疑故詳引而錄之)
(竊意此章之旨但言因射而飲之冇禮節耳似不必拘為某射也未知然否)
○籥舞笙鼓樂既和奏(叶宗五反)烝衎(苦旦反)烈祖以洽百禮
百禮既至有壬有林錫爾純嘏子孫其湛(都南反叶持林反)其
湛曰樂(音洛)各奏爾能(叶奴金反)賓載手仇(音拘叶求其二音)室人入
又(叶由怡二音)酌彼康爵以奏爾時(叶酬時二音)
賦也籥舞文舞也(毛氏曰秉籥而舞與笙鼓相應劉氏曰言文舞則武舞見矣言笙鼓)
(則八音舉矣)烝進衎樂烈業洽合也百禮言其備也壬大
林盛也言禮之盛大也(百禮事神之衆禮也上言樂備此言禮備)錫神錫
之也爾主祭者也嘏福湛樂也(祭祀之時子孫湛樂即祖宗所睗之福也)
各奏爾能謂子孫各酌獻尸尸酢而卒爵也仇讀曰
㪺(音句)室人有室中之事者謂佐食也(孔疏云佐食實佐尸食者也於)
(賓客之中取人令佐主人為尸設饌名曰佐食)又復(去聲)也賓手挹酒室人復
酌(諸本作復爵誤)為加爵也(祭祀三獻尸之後長兄弟及衆賓長皆為加爵蓋三獻而禮成)
(又多之是加爵也詳見楚茨三章注)康安也酒所以安體也或曰康讀
曰抗記曰崇坫康(音抗)圭(崇高也康舉也為高坫受賓之圭舉於其上也出明堂位)
此亦謂坫上之爵也時時祭也蘇氏曰時物也○此
言因祭而飲者始時禮樂之盛如此也(劉氏曰因射而飲者飲在)
(射先因祭而飲者飲在祭後愚謂祭祀之時禮欒兼備人心歡樂如此其飲酒者所以交神明也寧至於)
(亂哉○以上二章言飲酒之盡善者是可為法者也)
○賓之初筵溫温其恭其未醉止威儀反反(叶分邅反)曰既
醉止威儀幡幡(叶分邅反)舍(音捨)其坐遷屢舞僊僊其未醉止
威儀抑抑曰既醉止威儀怭怭(毗必反)是曰既醉不知其
秩
賦也(輯錄溫温其恭氣和而貌恭也)反反顧禮也幡幡輕數(音朔下同)也
遷徙(輯錄捨其坐席而遷徙不定也)屢數也僊僊軒舉之狀抑抑慎
密也(輯錄謂慎禮而密静)怭怭媟(音薛)嫚(音慢)也(輯錄謂狎習而侮易)秩常也
○此言凡飲酒者常始乎治而卒乎亂也(此與下章陳飲酒之)
(失)
○賓既醉止載號(乎毛反)載呶(女交反)亂我籩豆屢舞僛僛
(起其反)是曰既醉不知其郵(叶于其反)側弁之俄屢舞傞傞(音娑)
既醉而出並受其福(叶筆力反)醉而不出是謂伐德飲酒孔
嘉(叶居何反)維其令儀(叶牛何反)
賦也號呼呶讙也(輯錄唱呌也)僛僛傾側之狀郵與尤同
過也側傾也俄傾貌傞傞不止也出去伐害孔甚令
善也○此章極言醉者之狀(輯錄比前章之失則又甚矣)因言賓
醉而出則與主人俱有美譽醉至若此是害其德也
飲酒之所以甚美者以其有令儀爾今若此則無復
有儀矣
○凡此飲酒或醉或否(叶補美反)既立之監或佐之史彼醉
不臧不醉反恥式勿從謂無俾大(音泰)怠(叶養里反)匪言勿言
匪由勿語由醉之言俾出童羖(音古)三爵不識(叶失志二音)矧
(矢引反)敢多又(叶夷益夷䜴二反)
賦也監史司正之屬燕禮鄉射恐有解(音懈)倦失禮者
立司正以監之察儀法也(飲酒之時以射時司馬為司正)謂告由從
也童羖無角之羖羊必無之物也(輯錄毛傳羖羊不童也)識記
也○言飲酒者或醉或不醉故既立監而佐之以史
(佐之以史者史又所以佐監也○增釋嚴氏曰監以正其禮史以書其過)則彼醉者所為
不善而不自知使不醉者反為(去聲)之羞愧也安得從
而告之使勿至於大怠也(無俾大怠此詩之要也飲酒之德敬而已敬則反反)
(抑抑而有令儀矣懈怠一生心放形惰則昏莫之知而伐德必矣故小宛大夫以壹醉日富為戒而必歸)
(之敬爾儀正與此意相𤼵也)告之若曰所不當言者勿言所不當
從者勿語(輯錄輔氏曰此應前章號呼讙呶而云也言自言也語與人語也苟不可從則豈可)
(語人哉)醉而妄言則將罰汝使出童羖矣設言必無之
物以恐之也女飲至三爵已昏然無所記矣(輯錄玉藻曰君)
(子之飲酒也受一爵而色洒如也二爵而言言斯禮已三爵而油油已退陳氏曰洒先典反禮度明肅之)
(貌言與誾同意氣和悅之貌已止也油油謹重自得之貌)况敢又多飲乎又丁寧
以戒之也(此章專陳教戒之辭)
賓之初筵五章章十四句(增釋許氏曰傳謂一章言因射而飲二章)
(言因祭而飲是言古飲酒之禮也三章以下則今飲酒之失也又言飲而未醉則威儀中)
(適醉而不止則喪敗其威儀四章言飲當止而戒其謹威儀五章言飲不可至醉而戒其)
(謹言語)
毛氏序曰衞武公刺幽王也韓氏序曰衛武
公飲酒悔過也今按此詩意與大雅抑戒相
類(輯錄通釋曰此詩之意欲以自警抑詩之意亦以自警也此詩之意恐醉酒而伐德)
(猶抑詩所謂顛覆厥德荒湛于酒也此詩之意反覆以威儀為言猶抑詩言抑抑威儀敬)
(慎威儀敬爾威儀不愆于儀也此詩言載號載呶勿言勿語之意猶抑詩言慎爾出話無)
(易由言也以至此詩有童羖之語抑詩亦有彼童而角之喻其語意多相類也然抑詩凡)
(言女言爾集傳以為武公使誦詩者命已之詞今按此詩凡言賓言爾者恐亦武公自謂)
(也)必武公自悔之作當從韓義(輯錄通釋曰酒誥言謹酒)
(之意以為酒之為禍内則喪人之德外則喪人威儀謹酒之要亦惟致力於二者而已故)
(此詩言德者一而言威儀者五酒誥言德者八而言威儀者一詳言可互相備矣武公此)
(詩其真有得於武王康叔之家法歟)
魚在在藻有頒(符云反)其首王在在鎬豈(苦在反)樂(音洛)飲酒
興也藻水草也頒大首貌豈亦樂也○此天子燕諸
侯而諸侯美天子之詩也言魚何在乎在乎藻也則
有頒其首矣王何在乎在乎鎬京也則豈樂飲酒矣
(此以樂得其所為興而語勢又相應也○增釋許氏曰豈樂飲酒飲酒樂豈固易韻以反覆其辭然其意)
(亦疑有異此章樂而飲酒樂四方諸侯賓服也下章飲酒而樂樂禮儀既備人情洽和也)
○魚在在藻有莘(所巾反)其尾王在在鎬飲酒樂豈(叶去幾反)
興也莘長也
○魚在在藻依于其蒲王在在鎬有那(乃多反)其居
興也那安居處也(輔氏曰此詩與鴛鴦相似不頌其德者不敢形容敬之至也但美其)
(樂飲安居如此則非德之盛者不能矣愚謂豈樂者非以飲酒為樂也心無私已之累時無四方之虞所)
(謂樂以天下者頌其福而德在其中矣)
魚藻三章章四句(豈樂樂豈以魚之首尾為次苐有那其居則不特飲酒之)
(際享其樂蓋無時而不樂矣)
采菽采菽筐(音匡)之筥(音舉)之君子来朝(音潮)何錫予(音與)之雖
無予之路車乘(繩證反)馬(叶滿補反)又何予之玄衮(古本反)及黼
(音甫)
興也菽大豆也君子諸侯也路車金路以賜同姓象
路以賜異姓也(輯錄春官巾車王五路金路見采芑象路注以象齒為飾王子母弚王之)
(甥舅出封為侯伯則以賜之)玄衮玄衣而畫以卷(音衮)龍也(輯錄衮是龍之)
(伏也)黼如斧形刺(七亦反)之於裳也周制諸公衮冕九章
已見九罭篇(輯錄衮冕繅九就前後九旒旒九玉繅三采朱白蒼下同就成也以一玉為一)
(成結之使不相并也每玉相去一寸)侯伯鷩(音鱉)冕七章則自華蟲以下
(鷩雉也衣首華蟲而戴冕故曰鷩冕華蟲火宗彜畫於衣藻粉米黼黻繡於裳輯錄鷩冕繅七就前後七)
(旒旒七玉)子男毳(尺銳反)冕五章衣自宗彛以下而裳黼黻
(毳罽衣也服罽衣而戴冕也輯錄毳冕繅五就前後各五旒旒五玉)孤卿(公之孤大國之卿輯錄蔡)
(氏曰孤特也三少雖三公之貳而非其屬官故曰孤)絺(陟里反)冕三章則衣粉米
而裳黼黻(絺繡也衣不繢上下皆繡服繡衣而戴冕也輯錄公之孤絺冕繅四就前後各四旒)
(旒四玉大國之卿繅三就前後各三旒旒三玉與大夫同玄冕見春官司服與儀禮旁通圖與集傳不同)
(當詳)大夫玄冕則玄衣黻裳而已(衣無文服玄衣而戴冕也○凡衣皆玄色)
(上言玄衮下言黼則鷩毳絺皆在其中矣輯錄五服皆玄衣纁裳玄冕再命之大夫繅再就一命之大夫)
(繅一就)○此天子所以答魚藻也采菽采菽則必以筐
筥盛之(菽葉可為鉶羹故采之以為祭祀之用祭欲其潔不以筐筥盛之不可也觀采蘋之詩所)
(云可見)君子来朝則必有以錫予之(此以處物處人各有其道為興也所)
(以處物者冇道矣可以處賢臣而無其道乎言此為擬議之端)又言今雖無以予之
然已有路車乘馬玄衮及黼之賜矣其言如此者好
之無已意猶以為薄也(此於迎来之時而議送往之禮正欲盡其處之之道也雖)
(然未賜而已有所賜之物矣猶且反覆擬議若未有以處之蓋禮有數而意無窮也故三章至五章皆足)
(此意)
○觱(音必)沸(音弗)檻(胡覽反)泉(叶才勻反)言采其芹(巨斤反)君子来朝
言觀其旂(巨依反叶巨斤反)其旂淠淠(匹弊反)鸞聲嘒嘒(呼惠反)載
驂(七南反)載駟君子所届(叶居氣反)
興也觱沸泉出貌檻泉正出也(輯錄正出涌泉也)芹水草可
食(輯錄埤雅曰水菜一名水英爾雅謂之水葵)淠淠動貌嘒嘒聲也届至
也○觱沸檻泉則言采其芹諸侯来朝則言觀其旂
(此以言字其字相呼為興)見其旂聞其鸞聲又見其馬則知君子
之至於是也(此章應君子来朝文句以下三章應何錫予之一句)
○赤芾(音弗)在股邪幅在下(叶後五反)彼交匪紓(音舒叶上與反)天子
所予(音與)樂(音洛)只(音止)君子天子命(叶彌并反)之樂只君子福禄
申之
賦也脛本曰股邪幅偪也(偪音逼取偪束之義)邪纏於足如今
行縢所以束脛在股下也(諸侯来朝各備其服但自再命以上皆赤芾舉芾偪)
(所以見其餘也輯錄鄭氏曰偪束其脛自足至膝故曰在下)交交際也紓緩也○
言諸侯服此芾偪見于天子恭敬齊(咨齋二音)遫不敢紓
緩(輯錄齋如夔夔齊慄之齊遫者謹而不放之謂)則為天子所與而申之以
福禄也(盛服以自飾小心以上交而得君心所許予諸侯之可喜如此寧不多受福禄乎有以錫)
(子之蓋必然矣有許予之心斯有錫予之實詩人是以反覆其詞也)
○維柞之枝其葉蓬蓬樂只君子殿(多見反)天子之邦(叶卜)
(工反)樂只君子萬福攸同平平(牌延反)左右亦是率從
興也柞見車牽篇蓬蓬盛貌殿鎮也平平辨治也(服虔)
(曰平平辨治不絶之貌愚謂平平訓辨治辨治訓不絶則是整齊聯屬而無盡言其多也左氏引此作便)
(蕃亦是此意)左右諸侯之臣也率循也(循猶依也)○維柞之枝
則其葉蓬蓬然樂只君子則宜殿天子之邦而為萬
福之所聚(此以柞葉之盛興君子受福之盛)又言其左右之臣亦從
之而至此也(諸侯之可喜如此寧不以其安定國家之功而備受福禄乎且其左右之臣又)
(皆恊心以来朝有以錫予之又必然矣)
○汎汎(芳劍反)楊舟紼(音弗)纚(力馳反)維之樂只君子天子葵
之樂只君子福禄膍(頻尸反)之優哉游哉亦是戾(叶郎之反)矣
興也紼繂(音律索也)也纚維皆繫也言以大索纚其舟而
繫之也葵揆也揆猶度也膍厚戾至也○汎汎楊舟
則必以紼纚維之樂只君子則天子必葵之福禄必
膍之(舟之不定者必纚之又維之諸侯之可喜者必深察之又厚遇之其不一而足之意皆必然也)
於是又歎其優游而至於此也(諸侯之可喜如此寧不深荷天子之知遇)
(乎且其優游如此無愧怍不寧之心冇以錫予之又必然矣)
采菽五章章八句(一章迎来二章始至三章入見四章五章則既朝之後也)
(○增釋許氏曰首章總言其来朝二三章叙車馬衣服之盛四五章則頌之也一章車馬)
(衮黼封時所命者也二章車旂和鸞今所乘而来者也三章則言謹其禮服肅其儀度而)
(天子予之予之猶言稱許之也既與之則復命之而申其福禄矣四章言柞之冇榦而有)
(枝則其葉蓬蓬然是猶天子之冇諸侯也故此可樂之君子則為天子鎮守邦國之臣而)
(萬福之所同集君既忠其上則左右之人亦平平相率而從其君矣又言汎汎楊舟則以)
(紼而纚維之可樂之君子則天子必揆度而厚其福禄則其度優游於是為至矣後兩章)
(皆期望以慰其心誘掖以堅其志也屢言天子者非天子所自言主於歌者而言之也)
騂騂(息營反)角弓翩(匹然反)其反(叶分邅反)矣兄弟婚姻無胥遠
(叶於圓反)矣
興也騂騂弓調和貌角弓以角飾弓也(為弓之材所用共有六者)
(幹角筋膠絲漆也)翩反貌弓之為物張之則内向而来弛之
則外反而去有似兄弟婚姻親疎遠近之意胥相也
○此刺王不親九族(輯錄陳大猷曰角弓刺王不親九族曰兄弟昏姻頍弁曰兄弟)
(甥舅則知兄弟者父族也昏姻甥舅母妻族也父族四者只是親與從及再從三從兄弟叔伯如此母族)
(三者則母之父族母族及姊妹族也妻族二則妻之父族母族也○按父族有四者父本族一姑夫二姊)
(妹夫三女夫四與陳氏說不同)而好(去聲)讒佞使宗族相怨之詩言騂
騂角弓既翩然而反矣兄弟婚姻則豈可以相遠哉
(角弓可反而兄弟昏姻不可遠此以嚮背之意相反為興)
○爾之遠(同上)矣民胥然矣爾之教矣民胥傚矣
賦也爾王也上之所為下必有甚者(此章正刺王以惡德化其下也)
此令兄弟綽綽有裕(預與二音)不令兄弟交相為瘉(同上)
賦也令善綽寬裕饒瘉病也○言雖王化之不善然
此善兄弟則綽綽有裕而不變彼不善之兄弟則由
此而交相病矣蓋指讒已之人而言也(此下三章刺相讒相怨之)
(人)
○民之無良相怨一方受爵不讓(叶如羊反)至于已斯亡
賦也一方彼一方也○相怨者各據其一方耳(一方者私)
(已所見非大同之道也輯錄王氏曰民喪其良心不參彼已之曲直也)若以責人之心
責已愛己之心愛人使彼己之間交見而無蔽(此則合四)
(方為一而廓然矣)則豈有相怨者哉況兄弟相怨相讒以取
爵位而不知遜讓終亦必亡而已矣(已斯亡者亡而後已也語倒如)
(此)
○老馬反為駒(叶去聲)不顧其後(叶下故反)如食(音嗣)宜饇(於據反)
如酌孔取(叶音娶)
比也饇飽孔甚也○言其但知讒害人以取爵位而
不知其不勝(平聲)任如老馬憊(蒲拜反)矣(輯錄疲極曰憊)而反自
以為駒不顧其後將有不勝任之患也又如食之已
多而宜飽矣酌之所取亦已甚矣(此章比喻凡三節所以終受爵不讓)
(之意)
○母教猱升木如塗塗附君子有徽猷小人與屬(音蜀叶殊)
(遇反)
比也猱獮猴也性善升木不待教而能也塗泥附著
徽美猷道屬附也○言小人骨肉之恩本薄王又好
讒佞以来之是猶教猱升木又如於泥塗之上加以
泥塗附之也苟王有美道則小人將反為善以附之
(輯錄通釋曰所謂上老老而民興孝上長長而民興弟上恤孤而民不倍其機蓋如此)不至於
如此矣(上二句戒王勿如彼下二句戒王當如此○輯錄胡庭芳曰毋教云者申二章爾教之義)
(而禁止之也君子小人以位言劉執中曰小人樂於不善今王又疎薄骨肉以倡之是教猱升木也小人)
(樂於不善而王又益之以不善之教是以塗塗附其塈且相著不可脫矣非所以為上之道也故陳為上)
(之道曰君子冇徽猷小人與屬也先王有至德要道民用和睦正其五品為之孝友是之謂徽猷)
○雨(于付反)雪瀌瀌(符驕反)見晛(乃見反)曰(音越韓詩劉向作聿下章放此)消
莫肯下(遐稼反)遺式居婁(力柱反苟子作屢)驕
比也瀌瀌盛貌晛日氣也張子曰讒言遇明者當自
止而王甘信之不肯貶下而遺棄之(貶下遺棄斥遠之也)更(平聲)
益以長(上聲)慢也(式居屢驕使小人以驕慢自處者不一也慢則讒愈甚矣○此章刺王信)
(讒以長惡人也)
○雨雪浮浮見晛曰流如蠻如髦(叶莫侯反)我是用憂
比也浮浮猶瀌瀌也流流而去也蠻南蠻也髦夷髦
也書作髳(輯錄箋云髦西夷别名二字同莫侯反)言其無禮義而相殘
賊也(此章刺王信讒以長惡俗也)
角弓八章章四句(首章據理而正言之二章刺王三章四章五章刺讒佞者)
(六章七章八章又刺王○增釋許氏曰前四章刺不親九族後四章刺好讒佞二章二民)
(字所指微有不同上民字即兄弟昏姻也下民謂衆民也王既遠其兄弟昏姻則彼亦如)
(是而遠王矣王以薄德教其下則下民莫不傲傚皆各遠其兄弟昏姻矣然民之上智不)
(可移故兄弟之令善者不變其質之不善者則又習於不善而交相為病矣四章謂民之)
(不善也各持其一偏以相怨每不能存恕自反專以怨為已任為之而不疑若酬酢之受)
(爵而不加遜讓怨人者人亦怨之怨之所歸禍之所集故至於身亡也五章言讒人顛倒)
(是非固無所顧忌而王聽之無厭惟恐不言猶如食食之必宜於飽如酌之甚取其多則)
(讒者訃行而愈有以增益其勢故下章有教猱塗附之說也式居婁驕者謂用此以居之)
(則婁生其驕慢耳婁驕之辭氣猶論語言屢增也)
有菀(音鬱)者柳不尚息焉上帝甚蹈(戰國策作上天甚神)無自暱焉
俾予靖之後予極焉
比也柳茂木也尚庶幾也上帝指王也蹈當作神言
威靈可畏也暱近靖安也極求之盡也○王者暴虐
諸侯不朝而作此詩言彼有菀然茂盛之柳行路之
人豈不庶幾欲就止息乎以比人誰不欲朝事王者
而王甚威神使人畏之而不敢近耳使我朝而事之
以靖王室後必將極其所欲以求於我蓋諸侯皆不
朝而已獨至則王必責之無已如齊威王朝周而後
反為所辱也(史記魯連傳周烈王時齊威王率天下諸侯朝周是時王室貧且微諸侯莫朝)
(而齊獨朝之歲餘烈王崩齊後往周怒赴於齊曰天崩地坼天子下席東藩之臣嬰齊後至則斮之輯錄)
(索隠曰下席言其寢苫居廬也)或曰興也下章放此(鬱隂之木可憩暴虐之主難親)
(則反其意以為興也)
○有菀者柳不尚愒(欺例反)焉上帝甚蹈(見上)無自瘵(側界反叶)
(子例反)焉(戰國策作也)俾予靖之後予邁(叶力制反)焉
比也愒息瘵病也邁過也求之過其分也
○有鳥高飛亦傅(音附)于天(叶鐵因反)彼人之心于何其臻曷
予靖之居以凶矜
興也傅臻皆至也彼人斥王也居猶徒然也凶矜遭
凶禍而可憐也○鳥之高飛極至於天耳彼王之心
於何所極乎(鳥飛有所止王心則無極蓋以意相反而為興也與旨蠅止棘之興同)言
其貪縱無極求責無已人不知其所至也如此則豈
予能靖之乎乃徒然自取凶矜耳(曷予靖之正以答俾予靖之之語)
菀柳三章章六句(始則慮其極欲以求於我繼則慮其過分以求於我終則)
(慮其貪欲無厭而加禍於我也)
桑扈之什四十三章二百八十二句
詩經疏義會通卷十四
