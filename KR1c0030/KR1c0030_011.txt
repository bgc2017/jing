詩經疏義會通卷九元朱公遷撰
小雅二(大雅說附)
雅者正也正樂之歌也其篇本有大小之殊而先
儒說又各有正變之别(必列反輯錄鄭氏曰小雅大雅周室居西都之時詩)
(也小詩自鹿鳴至菁莪十六篇大雅自文王至卷阿十八篇為正經小雅六月大雅民勞之後皆謂)
(之變雅)以今考之正小雅燕饗之樂也正大雅會朝
(音潮)之樂受釐(即禧字)陳戒之辭也(受禧如生民行葦既醉嘉樂鳬鷖之)
(類陳戒如文王大明緜公劉泂酌卷阿之類通釋曰釐與僖同祭而受福也)故或歡欣
和說(音悅)以盡羣下之情(指小雅)或恭敬齊(音齋)莊以𤼵
先王之德(指大雅)詞氣不同(小雅舒暢而平易大雅渾涵而嚴密小雅近於)
(風大雅幾於頌)音節亦異(朱子嘗謂詩之聲氣冇不可得而聞者此特以理斷之耳)多
周公制作時所定也(輯錄朱子曰周公相成王定樂歌每事以詩寫其至誠和)
(樂而被之音聲舉是事則奏是詩)及其變也則事未必同而各以
其聲附之(朱子曰依小雅體製作謂之小雅依大雅體製作謂之大雅輯錄輔氏曰至於)
(其變則不可以例言但以其聲之有合故以附焉而已)其次序時世則有不
可考者矣
鹿鳴之什二之一
雅頌無諸國别(必列反)故以十篇為一卷而謂
之什猶軍法以十人為什也(輯錄孔疏曰風及商魯頌以當)
(國為别詩少可以同卷二雅周頌篇數既多故分其篇每十為卷卷首之篇則為什長以)
(統節篇之目也)
呦呦(音幽)鹿鳴(叶音芒)食野之苹(叶音旁)我有嘉賓鼓瑟吹笙
(叶師莊反)吹笙鼓簧(音黃)承筐是將人之好(呼報反)我示我周行
(叶戶郎反)
興也呦呦聲之和也苹藾(音藾)蕭也(輯錄今名藾蒿)青色白莖
如筯我主人也賓所燕之客或本國之臣或諸侯之
使(去聲)也瑟笙燕禮所用之樂也(儀禮燕禮曰工四人二瑟工歌鹿鳴四牡)
(皇皇者華笙入奏南陔白華華黍又曰升歌鹿鳴)簧笙中之簧也(輯錄詩氏曰樂書古)
(者造笙以曲沃之匏汶陽之篠列管匏中而施簧管端有長短之制法象鳳凰其形鳳翼其聲鳳鳴其長)
(四尺大者十九簧謂之巢管在匏有鳳巢之象小者十三管謂之和以大者倡則小者和也)承
奉也筐所以盛(平聲)幣帛者也將行也奉筐而行幣帛
飲則以酬賓送酒食則以侑賓勸飽也(侑猶勸也勸食曰侑恭敬)
(非儀文不行故以幣將之)周行大道也(道者事物當然之理日用之間坦然可以由之者是)
(也)古者於旅也語故欲於此聞其言也(出鄉射記注云禮成樂備)
(乃可以言語愚謂賓筵之初禮樂方盛言語則慢之矣迨至旅酬則禮已成樂已備於是而語乃無嫌也)
(輯錄通釋曰燕飲至旅酬正禮已終然後言語以盡嘉賓之忠告而明聖人之大道也)○此燕
饗賓客之詩也(輯錄李氏曰饗在廟燕在寢饗重而燕輕饗則君親獻燕則不親獻)蓋
君臣之分以嚴為主朝廷之禮以敬為主然一於嚴
敬則情或不通而無以盡其忠告之益故先王因其
飲食聚會而制為燕饗之禮以通上下之情而其樂
歌又以鹿鳴起興而言其禮意之厚如此(以物情之樂興賓主)
(之樂○增釋許氏曰鹿見野之有苹而呦呦和聲呼其羣以共食以興君有酒食召集嘉賓而共饗也燕)
(饗之意全在此興中故下文祗見作樂奉幣耳人之好我示我周行冀之之辭也)庶乎人之
好我而示我以大道也(輯錄孔疏王肅云飲食以饗之琴瑟以樂之幣帛以將之)
(則庶乎好愛我而示我以道矣)記曰私惠不歸德君子不自留焉(語出)
(緇衣黃氏日抄云私惠猶言私恩小惠謂人以私惠於我而不合乎德義之公則我不留之於已也愚按)
(黃氏以合字貼歸字以已字貼自字說與古注不同而與集傳之意相合故取之留字當訓為受字)蓋
其所望於羣臣嘉賓者唯在於示我以大道則必不
以私惠為德而自留矣(望人以大道示我則示以德義之公為德而留之非以私)
(恩小惠為德而留之也為德之德訓惠字)嗚呼此其所以和樂而不淫也
與(鹿食苹草呼其羣而聲甚和物情之樂也主人得嘉賓則宜冇禮意以宣其樂矣而教示於已又可)
(樂之實故其所以致嘉賓之樂者實欲以致其樂於已也是雖樂而不失其正輯錄觧頥曰君之燕臣其)
(事非一有因祭而燕者有因朝而燕者有因聘而燕者有因錫有功而燕者其事不同則所以相告語者)
(亦異如其君之尚武歟則告之以矢其文德洽此四國可也如其君之尚文歟則告之以詰爾戎兵陟禹)
(之迹可也如欲其君之敬天歟則告之以陟降厥士日監在兹可也如欲其君之脩身歟則告之以敬慎)
(威儀維民之則亦可也為其有兄弟也而申之以常棣之恩為其有朋友也而申之以伐木之義衮職由)
(是而可補民情由是而可逹先王之典章由是而可脩先民之話言由是而可聞莫不因事以有言因言)
(以致戒而所謂大道者在是矣夫豈泛然為不切之論而已哉)
○呦呦鹿鳴食野之蒿我有嘉賓德音孔昭(叶側豪反)視民
不恌(他彫反叶音洮)君子是則是傚(胡教反叶胡高反)我有旨酒嘉賓
式燕以敖(牛刀反)
興也蒿菣(去刃反)也即青蒿也(輯錄羅氏曰荆楚之人謂蒿為菣本草注曰春)
(生苗葉秋開淡黃花結子如粟米大)孔甚昭明也視與示同恌偷薄也
敖游也○言嘉賓之德音甚明足以示民使不偷薄
(厚德積於中則聲譽著於外以此示民民德歸厚矣所謂嘉賓者於此可見)而君子所當
則傚則亦不待言語之間而其所以示我者深矣(盛德)
(著聞在所當法則禮意殷勤在所當盡是以不特燕享而又使之敖游以盡其樂而求教示焉視上章為)
(有加矣○增釋此章承上章而言德音者冇德之言即示我之周行也既足於示民使不偷薄則君子所)
(當取則而傚倣之君子几有位者也式燕以敖言其禮之從容也夫莊而不至於矜和而不至於流此其)
(德之純也)
○呦呦鹿鳴食野之芩(其今反)我有嘉賓鼓瑟鼓琴鼓瑟
鼓琴和樂(音洛)且湛(都南反叶持林反)我有旨酒以燕樂嘉賓之
心
興也芩草名莖如釵股葉如竹蔓生(輯錄陸氏曰生澤中下地鹹處)
(牛馬喜食之)湛樂之久也燕安也○言安樂其心則非止
養其體娱其外而已蓋所以致其殷勤之厚而欲其
教示之無已也(所以和樂且湛樂而又樂者蓋欲燕樂其心而求教示之意視上章又有)
(加矣)
鹿鳴三章章八句(首章所以燕饗如此欲其示我周行也二章燕享而又使)
(之敖游焉尤欲其示我周行也三章必以燕樂其心則又深欲其示我周行也一詩之意)
(以漸而深但興起鹿鳴以興和樂之意也首章章首二句興下二句後四句在興外二章)
(三章則盡一章之意而興之)
按序以此為燕羣臣嘉賓之詩而燕禮亦云
工歌鹿鳴四牡皇皇者華即謂此也(輯錄工歌者乃)
(堂下之歌與琴瑟笙磬相間而歌之也與升高清廟不同)鄉飲酒用樂亦
然而學記言大學始教宵雅肄三亦謂此三
詩(宵之言小也肄習也凡入大學必先習此三詩輯錄鄉飲酒注曰諸侯鄕大夫貢士)
(與之飲酒歌鹿鳴采其嘉賓示我以善道又有明德可則傚也四牡采其忠孝之至也皇)
(華采其欲咨謀于賢智也)然則又為上下通用之樂矣豈
本為(去聲)燕羣臣嘉賓而作其後乃推而用之
鄉人也歟(輯錄通釋曰儀禮凡上下通用之樂正是小雅二南諸詩而無歌大)
(雅者可見大雅獨為天子之樂此二雅大小所以分也)然於朝曰君臣
焉於燕曰賓主焉先王以禮使臣之厚於此
見矣○范氏曰食(音嗣)之以禮樂(音洛下樂而同)之以
樂將之以實求之以誠此所以得其心也賢
者豈以飲食幣帛為悦哉夫(音扶)婚姻不備則
貞女不行也(婚姻以聘禮言)禮樂不備則賢者不處
(上聲)也賢者不處則豈得樂而盡其心乎(輯錄輔氏)
(曰范氏說破君子豈為飲食幣帛而悦之意甚好然則先王制禮所以殷勤如此者亦非)
(以為媚賢之具也各盡其道而已)
四牡騑騑(芳非反)周道倭(於危反)遲豈不懷歸王事靡盬(音古)
我心傷悲
賦也騑騑行不止之貌周道大路也倭遲回遠之貌
盬不堅固也(輯錄盬亦鹽也出於河東之觧池水注鹽池自結成者不經久而易壊故訓不)
(堅固者為盬也)○此勞使(並去聲)臣之詩也夫(音扶)君之使臣臣
之事君禮也故為臣者奔走於王事特以盡其職分
(扶問反)之所當為而已何敢自以為勞哉然君之心則
不敢以是而自安也故燕饗之際叙其情而閔其勞
言駕此四牡而出使於外其道路之回遠如此當是
時豈不思歸乎特以王事不可以不堅固不敢徇私
以廢公是以内顧而傷悲也(傷悲於心王事故也不然則可以逸樂矣)臣
勞於事而不自言君探其情而代之言上下之間可
謂各盡其道矣傳曰思歸者私恩也靡盬者公義也
傷悲者情思也(輯錄輔氏曰此天理人情之至也)無私恩非孝子也
無公義非忠臣也君子不以私害公不以家事辭王
事范氏曰臣之事上也必先公而後私君之勞臣也
必先恩而後義
○四牡騑騑嘽嘽(他丹反)駱(音洛)馬(叶滿補反)豈不懷歸王事靡
盬不遑啓處
賦也嘽嘽(音灘)衆盛之貌白馬黑鬛曰駱遑暇啓跪處
居也(項氏曰古者席地故有跪有坐跪起身居則坐也愚謂啓居猶言動静不遑啓居王事故也不)
(然則可以閒暇矣蓋我心傷悲者感之深不遑啟居者勞之至已上二章先言私恩後言公義而二者交)
(相致重也)
○翩翩(音篇)者鵻(當作隹朱惟反)載飛載下(叶後五反)集于苞栩(况甫反)
王事靡盬不遑將父(扶甫反)
興也翩翩飛貌鵻夫不(方浮反本作鴂鴀)也今鵓鳩也凡鳥
之短尾者皆隹屬將養也(輯錄戴氏曰將扶持奉侍之謂)○翩翩者
鵻猶或飛或下而集於所安之處今使(去聲)人乃勞苦
於外而不遑養(去聲)其父(物得自由人不如物故以起興)此君人者所
以不能自安而深以為憂也范氏曰忠臣孝子之行
役未嘗不念其親君之使臣豈待其勞苦而自傷哉
亦憂其憂如已而已矣此聖人所以感人心也(憂其憂則)
(悦待其勞苦而自傷則怨矣輯錄謝氏曰忠孝不兩全此人情之所難也先王勞使臣而言之及此探人)
(情真切而言之也)
○翩翩者鵻載飛載止集于苞杞(音起)王事靡盬不遑將
母(叶蒲彼反)
興也杞枸(音苟)檵(音計)也(此兩章乃言所以懷歸之故先言公義後言私恩而私恩乃所)
(歸重也輯錄嚴氏曰本草云名仙人杖西王母杖根名地骨莖幹三五尺作叢詩中有三杞將仲子樹杞)
(柳属也南山冇杞湛露杞棘山木也此詩苞杞四月杞桋北山言采其杞枸杞也)
○駕彼四駱載驟(助救反)駸駸(侵寝二音)豈不懷歸是用作歌
將母来諗(深審二音)
賦也駸駸驟貌諗告也以其不𫉬養(去聲)父母之情而
來告於君也非使人作是歌也設言其情而勞(去聲)之
耳獨言將母者因上章之文也(此章專言私恩不及公義則恩為甚重而)
(義有不必言矣輯錄范氏曰父至尊也母至親也知母之親則知父之尊矣卒章再言母本其恩所起以)
(教愛也愛母則敬父矣敬父則尊君矣未有愛親而不愛其君者也觧頤曰忠孝非二道忠於君者必其)
(能養於親者也然忠孝不兩立致其勞於外則必闕其養於内又不可以不慮也為人臣者將欲致其力)
(於私養歟則當官而行國事固不可以不恤將欲致其力於王事歟則子職之不共又何以為孝哉此王)
(者之勞使臣所以必探其情而代之言為人臣者聞之亦必有以自慰而益不懈於用力矣)
四牡五章章五句(一章二章言懷歸則將父母之意在其中矣三章四章言)
(將父母則懷歸之意不言可知矣五章則曰豈不懷歸又曰將母来諗則究言之而盡其)
(情矣)
按序言此詩所以勞使臣之来甚恊詩意故
春秋傳亦云(襄公四年)而外傳以為章使臣之勤
所謂使臣雖叔孫之自稱亦正合其本事也
(輯錄外傳魯語曰叔孫穆子對曰鹿鳴君所以嘉先君之好也敢不拜嘉四牡君所以章)
(使臣之勤也敢不重拜皇華君教使臣曰每懷靡及諏謀度詢必咨於周敢不拜教)但
儀禮又以為上下通用之樂疑亦本為(去聲)勞
使臣而作其後乃移以他用耳(歌於使來之時則勞其来)
(也而極言在外之情如此則章其勤也勞其来者此詩之用章其勤者詩中之意或謂皇)
(華之使為本國之臣四牡之使為諸侯之使故朱子取小序說而引叔孫事以證之愚按)
(如此則與首章傳意不合此謂甚恊詩意特以明其為勞而不為遣引叔孫事亦以證其)
(為勞詩耳若取来字之義則本國之使来歸亦曰来諸侯之使来朝亦曰来用之二者無)
(不可也○增釋許氏曰章各五句一章二章五章賦也自為一體上二句為一節下三句)
(為一節第二句第五句用韻其命辭用意皆同三章四章興也亦自為一體上三句為一)
(節下二句為一節第二句三句五句用韵命辭用意亦同一篇之中賦興既異體其文又)
(自各為一體也金履祥曰卒章獨言將母者父丈夫也猶能自養婦人非子不能自養此)
(尤人之情也)
皇皇者華(芳無反與夫叶)于彼原隰駪駪(所巾反)征夫每懷靡及
興也皇皇猶煌煌也華草木之華也高平曰原下濕
曰隰駪駪衆多疾行之貌征夫使臣與其屬也懷思
也○此遣使臣之詩也君之使臣固欲其宣上德而
達下情(出則宣公德入則達下情使臣之職如此)而臣之受命亦惟恐其
無以副君之意也(此所以冇靡及之心也)故先王之遣使臣也
美其行道之勤(即駪駪征夫言)而述其心之所懷(即每懷靡及言)曰
彼煌煌之華則于彼原隰矣(言高原下隰皆有之也)此駪駪然
之征夫則其所懷思常若有所不及矣(彼之物無處不有此之心)
(無時不然彼有以悦于人此無以愜於已反順皆相因也故以為興)蓋亦因以為戒(輯錄)
(輔氏曰即穆子所謂君教使臣之意)然其辭之婉而不迫如此詩之忠
厚亦可見矣(有自足之心則非臣道之當然故首章即以戒之也輯錄觧順曰每懷靡及者)
(每事而思之則必歉然常若有所不及也然不曰使臣而曰征夫則不特使臣此心其属亦此心也推此)
(心以在外則耆老之在所當問遺逸之在所當求鰥寡之在所當恤廢墜之在所當舉上德之厚而欲其)
(無不宣下情之遠而欲其無不達為使臣者固唯恐無以副君之意而為其属者又惟恐無以為使臣之)
(助庶可以稱斯職矣於遣使之時而歌此固所以勸勉之也)
○我馬維駒(恭于恭侯二反)六轡如濡(如朱如由二反)載馳載驅(虧于虧由)
(二反)周爰咨諏(子須子侯二反)
賦也如濡鮮澤也周徧爰於也咨諏訪問也○使臣
自以每懷靡及故廣詢博訪以補其不及而盡其職
也(廣博二字釋周字)程子曰咨訪使臣之大務(此下四章無異義但言愈)
(詳而意愈深矣輯錄輔氏曰每懷靡及者心也諏謀度詢者事也有是心則有是事矣程子之意蓋謂人)
(君正以耳目不得與遠民相接故遣使以宣已意而通下情為之使者豈可不咨訪以副君意哉觧頥新)
(語以諏訪其事也諏有聚議之意謀冇計畫之意度有體量之意詢有究問之意)
○我馬維騏(音其)六轡如絲(叶新齎反)載馳載驅周爰咨謀(叶莫)
(悲反)
賦也如絲調忍(音刃)也(調忍猶言和柔也)謀猶諏也變文以恊
韻爾下章放(上聲)此(反覆詠歌)
○我馬維駱六轡沃(烏毒反)若載馳載驅周爰咨度(待洛反)
賦也沃若猶如濡也度猶謀也
○我馬維駰(音因)六轡既均載馳載驅周爰咨詢
賦也隂白雜毛曰駰(輯錄爾雅疏曰隂淺黑色毛淺黑而白兼雑毛者今名泥驄)
均調也詢猶度也(所以諏謀度詢者以有靡及之心而然也)
皇皇者華五章章四句(輔氏曰首章述其心後四章言其事)
按序以此詩為君遣使臣春秋内外傳皆云
君教使臣(此詩歌於出使之時遣之也而必使之諏謀度詢教之也言其用則)
(曰遣言其義則曰教)其說已見(音現下同)前篇儀禮亦見鹿
鳴疑亦本為(去聲)遣使臣而作其後乃移以他
用也然叔孫穆子所謂君教使臣曰每懷靡
及諏謀度詢必咨於周敢不拜教(此以忠信訓周與諸)
(傳異輯錄注言必於忠信之人咨此四事)可謂得詩之意矣范氏
曰王者遣使於四方教之以咨諏善道將以
廣聦明也夫臣欲助其君之德必求賢以自
助故臣能從善則可以善君矣臣能聽諫則
可以諫君矣未有不自治而能正君者也(皇華)
(遣使勸以義四牡勞使恤以情是以出則盡其職歸則忘其勞由君之使臣有道也然四)
(牡皇華不以遣勞先後為次序而以私恩公義輕重為次序君之厚臣如此輯錄輔氏曰)
(范氏說是餘意夫君臣一體也不能咨諏善道則君亦安能聽用已言哉)
常棣之華鄂(五各反)不韡韡(韋鬼反)凡今之人莫如兄弟(侍禮)
(反)
興也常棣棣也子如櫻桃可食鄂鄂然外見之貌不
猶豈不也韡韡光明貌○此燕兄弟之樂歌故言常
棣之華則其鄂然而外見者豈不韡韡乎凡今之人
則豈有如兄弟者乎(輔氏曰此不取義但以豈不韡韡興莫如兄弟耳愚謂此與何)
(彼穠矣同例何字正呼曷不字也○此詩以莫如兄弟一句為大旨終篇皆𤼵此句之意輯錄毛傳鄂猶)
(鄂鄂然言外𤼵也疏鄭氏以為華以覆鄂鄂以承華華鄂相承覆而光明猶兄弟相順而榮顯朱子從毛)
(傳但以語相呼而為興也范氏曰凡今之人言舉世之人也莫如兄弟親之至也)
○死喪之威兄弟孔懷(叶胡威反)原隰裒(薄侯反)矣兄弟求矣
賦也威畏懷思裒聚也○言死喪之禍他人所畏惡
惟兄弟為相恤耳至於積尸裒聚於原野之間亦惟
兄弟為相求也(凡今之人莫如兄弟於此可見)此詩蓋周公既誅管
蔡而作故此章以下專以死喪急難鬭鬩之事為言
其志切其情哀乃處(上聲)兄弟之變如孟子所謂其兄
關(音彎)弓而射(音石)之則已垂涕泣而道(去聲)之者(輯錄朱子曰此)
(詩是制禮作樂時作這是先被他害所以當天下平定後更作此詩故其詞哀切不似諸詩和平胡氏曰)
(王氏云文武以来宴兄弟亦必有詩然鹿鳴四牡等篇詞多和平唯常棣一篇詞多激切意若有所懲創)
(則周公因管蔡之事其後更為此詩無疑)序以為閔管蔡之失道者得之
而又以為文武之詩則誤矣大抵舊說詩之時世皆
不足信舉此自相矛盾(石凖反)者以見其一端後不能
悉辨也(輯錄輔氏曰二章至四章雖是周公處管蔡之變故以死喪急難鬭鬩之事為言然兄弟)
(真切之情亦惟至此際而後見分曉若於安平之時觀之則人或以為朋友與兄弟等耳先王之制朋友)
(之服視兄弟有差故特言之)
○脊(井益反)令(音零)在原兄弟急難(叶泥沿反)每有良朋况也永
歎(吐丹反叶它涓反)
興也脊令雝渠水鳥也(輯錄陸氏曰大如鷃雀長脚長尾尖喙背上青灰色腹下)
(白頸上黑如連錢杜陽人謂之連錢嚴氏曰雪姑也)况𤼵語詞或曰當作怳(况上)
(聲見柔桑)○脊令飛則鳴行則搖冇急難之意故以起興
(此與關雎之興最相似)而言當此之時雖有良朋不過為(去聲)之
長歎息而已力或不能相及也(莫如兄弟又於此可見)東莱吕
氏曰疎其所親而親其所疎此失其本心者也故此
詩反覆言朋友之不如兄弟蓋示之以親疎之分(扶問)
(反)使之反循其本也(輔氏曰先王之制朋友之服視兄弟聖人恐人以二者等視之)
(也故因燕兄弟而𤼵之)本心既得則由親及疎秩然有序兄弟
之親既篤朋友之義亦敦矣初非薄於朋友也苟雜
施而不孫(音遜順也謂順於理也)雖曰厚於朋友如無源之水
朝滿夕除胡可保哉(於所厚者薄則欲厚其所薄不能也)或曰人之在
難朋友亦可以坐視與曰每有良朋況也永歎則非
不憂憫但視兄弟急歎為有差等耳(兄弟以天屬朋友以義合故其)
(輕重如此)詩人之詞容有抑揚然常棣周公作也聖人之
言大小高下皆宜而前後左右不相悖(音佩○重於此而不輕於)
(彼可謂語意皆圓矣)
○兄弟鬩(許歴反)于牆外禦其務(春秋傳作侮罔甫反)每有良朋烝
(之承反)也無戎(叶而土反)
賦也鬩鬭狠也禦禁也烝𤼵語聲戎助也○言兄弟
設有不幸鬭狠于内然有外侮則同心禦之矣雖有
良朋豈能有所助乎(莫如兄弟又於此可見)冨辰曰兄弟雖有
小忿不廢懿親(左傳僖公二十四年注曰懿美也然死喪相恤患難相救是天理之本)
(鬩牆禦侮則人欲昏迷之極而天理又有不可滅者於此尤見兄弟為至親也)
○喪亂既平既安且寧雖有兄弟不如友生(叶桑經反)
賦也上章言患難之時兄弟相救非朋友可比此章
遂言安寧之後乃有視兄弟不如友生者悖理之甚
也(天理每形於患難之際人欲易惑於宴安之時故其悖理如此至此而莫如兄弟若有不然者矣)
○儐(賓徹反)爾籩豆飲酒之飲(於慮反)兄弟既具和樂(音洛)且
孺
賦也儐陳飫饜具俱也(具者兄弟無故也或死或生有不同則不具矣)孺小
兒之慕父母也(真誠相悦無或偽也)○言陳籩豆以醉飽而兄
弟有不具焉則無與共享其樂矣(輯錄謝氏曰此章會集兄弟不惟和)
(樂其情親義厚無異於孺子相慕也孺子無不愛其親無不敬其兄者人欲未萌天理昭著也)
○妻子好(呼報反)合如鼓瑟琴兄弟既翕(許及反)和樂且湛
(荅南反叶持林反)
賦也翕合也(翕者同而無異也吉凶禍福苦樂不同則所趨異嚮而不翕矣)○言妻
子好合如琴瑟之和而兄弟有不合焉則無以久其
樂矣(好合即是和合翕訓合則止是人情事勢相同而已輯錄問六章七章就他逸樂時良心𤼵處)
(指出謂酒食備而兄弟冇不具則無以共其樂妻子合而兄弟有不翕則無以久其樂蓋居患難則人情)
(不期而相親故天理常易復處逸樂多為物欲所轉移故天理常隠而難尋故卒章冇是究是圖亶其然)
(乎之語反復玩味真能使人孝友之心油然而生也朱子曰此所謂生於憂患死于逸樂那二章正是遏)
(人欲而存天理也須是恁地看○增釋二章至四章言急難危殆之時惟兄弟為能相救六章七章又言)
(燕樂和平之際無兄弟則亦無與共享而久安之反覆而言則兄弟之情相與切至而不可觧者自見矣)
○宜爾室家(叶古胡反)樂爾妻帑(音奴)是究是圖亶其然乎(就用)
(乎字為韻)
賦也帑(孥同)子究窮圖謀亶信也○宜爾室家者兄弟
具而後樂且孺也樂爾妻帑者兄弟翕而後樂且湛
也兄弟於人其重如此試以是究而圖之豈不信其
然乎(莫如兄弟於此尤為可見而無疑也輯錄輔氏曰觀周公之言如此則其所以誅管蔡者是豈)
(得已者乎所謂處聖人之不幸也)東莱吕氏曰告人以兄弟之當親
未必不以為然者也苟非是究是圖實從事於此則
亦未有誠知其然者也不誠知其然則所知者特其
名而已矣(知為兄弟之親而不知其所以當親也)凡學蓋莫不然(此又推之)
(凡為初學之法此格物致知所以必求其極也○增釋吴師道曰中庸引此二章之言子曰父母其順矣)
(乎蓋以明行遠自邇登高自卑之意則詩之所言而不及父母者蓋人能孝於父母自然能及于兄弟凡)
(其薄於兄弟者皆不念父母之同體故也詩雖不言其意固具此夫子說詩所以推而及之也)
常棣八章章四句
此詩首章略言至親莫如兄弟之意次章乃
以意外不測之事言之以明兄弟之情其切
如此三章但言急難則淺於死喪矣至於四
章則又以其情義之甚薄而猶有所不能已
者言之其序若曰不待死喪然後相收但有
急難便當相助言又不幸而至於或有小忿
猶必共禦外侮其所以言之者雖若益輕以
約而所以著夫兄弟之義者益深且切矣至
於五章遂言安寕之後乃謂兄弟不如友生
則是至親反為路人而人道或幾乎息矣故
下兩章乃復(扶又反)極言兄弟之恩異形同氣
死生苦樂無適而不相須之意(死生自既具言苦樂自既)
(翕言兄弟之間有死者有苦者則生而樂者亦不得以全其樂矣)卒章又申
告之使反覆窮極而驗其信然可謂委曲漸
次說盡人情矣讀者宜深味之(輯錄通釋曰五章言喪亂)
(既平以結二章三章四章所言患難相與之意而繼言安寕之後兄弟之恩乃有疎薄者)
(以起六章七章所陳兄弟之恩無適而不相須之意卒章又以宜室家結六章所言樂妻)
(帑結七章所言而復繼言其理之誠然使人有以考騐之也詩凡八章唯卒章無兄弟字)
(餘章反覆言兄弟者凡八其言人情之委曲天倫之厚重者哀傷激切故不若其他宴樂)
(兄弟者樂歌之和平也觧頤曰此詩自三章至五章皆舉朋友以明兄弟之當親自六章)
(至八章復舉妻子以明兄弟之當厚)
伐木丁丁(陟耕反)鳥鳴嚶嚶(於耕反)出自幽谷遷于喬木嚶
其鳴矣求其友聲相(息亮反)彼鳥矣猶求友聲矧伊人矣
不求友生(叶桑經反)神之聽之終和且平
興也丁丁伐木聲嚶嚶鳥聲之和也幽深遷升喬高
相視矧況也○此燕朋友故舊之樂歌故以伐木之
丁丁興鳥鳴之嚶嚶(伐木非一人鳥鳴亦是雌雄唱和二者皆冇相應之聲也此以)
(相應相求之意為興)而言鳥之求友遂以鳥之求友喻人之不
可無友也人能篤朋友之好(去聲)則神之聽之(聽冇順從之意)
(蓋使之遂所願也)終和且平矣(和平猶和好也心志孚合相與無窮所謂終和且平也交)
(道之保始終為難惟篤於朋友之好則神必聽之而使之恒久不渝矣篤之之云即是求之之謂謂之求)
(者竭真誠以致其厚之之心即下兩章所言是也蓋此詩歌於燕飲之時故首陳其意如此輯錄楊氏云)
(五品天叙人之大倫也朋友居一焉故謂之達道不由其道則人倫廢而天理滅得罪於天矣其能終和)
(且平乎)
○伐木許許(呼古反)釃(所宜反)酒有藇(象吕反)既有肥羜(直吕反)
以速諸父(扶雨反)寧適不来微我弗顧(叶居五反)於(音烏)粲洒(所懈)
(反)埽(蘇報反叶蘇吼反)陳饋八簋(叶已有反)既有肥牡以速諸舅(其九)
(反)寧適不来微我有咎(其九反)
興也(輔氏曰此其起興與首章同不言鳥鳴以下者承首章而省文也下章亦然)許許衆
人共力之聲淮南子曰舉大木者呼邪(余遮反)許蓋舉
重勸力之歌也(輯錄淮南子道應訓章翟煎對梁惠王曰夫舉大木者前呼耶許後亦應)
(之)釃酒者或以筐或以草泲(子禮反)之而去(上聲)其糟也
禮所謂縮酌用茅是也(以茅去滓出郊特牲輯錄陳氏曰縮泲也酌斟酌也謂醴)
(齊濁泲而後可斟酌也用茅者以茅覆藉而泲之也)藇美貌羜未成羊也(輯錄爾雅)
(注曰俗呼五月羔為羜也)速召也諸父朋友之同姓而尊者也微
無顧念也於歎辭粲鮮明貌八簋器之盛也諸舅朋
友之異姓而尊者也先諸父而後諸舅者親疎之殺
(所界反)也咎過也○言具酒食以樂朋友如此寧使彼
適有故而不来而無使我恩意之不至也(輯錄范氏曰寕適不)
(来豈必期其至哉不来在人弗顧在我躬自厚而不責於人也)孔子曰所求乎朋友
先施之未能也此可謂能先施矣(弗顧有咎則間隙生備極情文以篤)
(朋友之好庶幾和平之有終也)
○伐木于阪(叶孚臠反)釃酒有愆籩豆有踐(在演反)兄弟無遠
民之失德乾餱(音侯)以愆(叶起淺反)有酒湑(思吕反)我無酒酤(音古)
我坎坎鼓我蹲蹲(七旬反)舞我迨(音待)我暇(叶後五反)矣飲此湑
矣
興也愆多也踐陳列貌兄弟朋友之同儕者無遠皆
在也先諸舅而後兄弟者尊卑之等也(輯錄通釋曰詩言兄弟多)
(矣鄭風揚之水昏姻之黨唐杕杜雅常棣頍弁斯干行葦等篇同氣之親也此詩則同儕之友也各随所)
(指而不同耳)乾餱食之薄者也(輯錄說文乾食也徐鍇云今人謂乾飯為餱王制乾)
(豆注謂腊之以為豆實)愆過也湑亦釃也酤買也坎坎擊鼓聲
蹲蹲舞貌(湑我者我湑之也酤我者我酤之也鼓我舞我我鼓我舞之也語皆倒)迨及
也○言人之所以至於失朋友之義者非必有大故
或但以乾餱之薄不以分人而至於有愆耳故我於
朋友不計有無但及閒暇則飲酒以相樂也(失德則相棄絶)
(矣及時相樂以篤朋友之好庶幾和平之有終也輯錄輔氏曰民之失德乾餱以愆曰民則自上言下之)
(辭言細民之相失或以薄物飲酒不以相分之故蓋前章既言具厚故此章又以薄者言之且乾餱之愆)
(亦微過耳於微過而尤不敢不謹則其大者可知矣○增釋人之於朋友甚以相得而或以乾餱不及之)
(故遂致情義之有間也謂之失德而彼有不及我無所譴則失德之謂何所與於已也但及暇時以我湑)
(我酤我鼓我舞燕飲相樂唯如此可以篤全朋友之道哉)
伐木三章章十二句(首章主言求友二章三章皆以𤼵首章之求友)
劉氏曰此詩每章首輒云伐木凡三云伐木
故知當為三章舊作六章誤矣今從其說正
之(此篇以求友為主求之之道無他飲食燕樂而已禮文之盛恩意之隆殷勤悃欵無)
(所不至此即求之之道也此古人所以保交道而全天倫也輯錄語錄伐木大意皆自言)
(待朋友不可不加厚之意所以感𤼵之也)
天保定爾亦孔之固俾爾單(音丹)厚何福不除(直慮反)俾爾
多益以莫不庶
賦也保安也爾指君也(輯錄劉辰翁曰詩人爾君雖古人爾汝之常抑非此無以)
(著其親愛諄至之情也)固堅單盡也除除舊而生新也(往者乃消来者)
(復受福之在已無少間也)庶衆也(輯錄猶所謂其來如幾其多如法也)○人君以鹿
鳴以下五詩燕其臣臣受賜者歌此詩以答其君言
天之安定我君使之獲福如此也(無時而不受福則積之也極厚故以)
(單厚言無事而不受福則得之也極多故以多益言何福不除以莫不庶正以申言单厚多益之意也○)
(此章言福之悠久而又盛大如此輯錄通釋曰鹿鳴以下五詩所言非同一事所歌非同一時所宴非同)
(一臣而其臣之答之則唯同歌此詩者蓋凡臣子之祝報其君唯原其福禄夀考而已試取前五詩分而)
(讀之而各以此詩荅之尤可見其一時君臣相與殷勤忠厚之意)
○天保定爾俾爾戩(子淺反)穀罄無不宜受天百禄降爾
遐福維日不足
賦也聞(去聲)人氏(名滋)曰戩與剪同盡也穀善也盡善云
者猶其曰單厚多益也罄盡(無處而不受福則隨所處而皆善故以戩穀言)
(罄無不宜又覆說戩穀之意也天既使爾盡善而盡無不善則爾於凡事皆安且適而受福甚多矣)遐
遠也爾有以受天之禄矣而又降爾以福(輔氏曰受天百禄已)
(然之事降爾遐福方来之事愚謂受天百禄以上言其盛大降爾遐福以下言其悠久)言天人
之際交相與也(爾既受於天天又錫於爾一受一錫反覆申重所謂交相與也)書所
謂昭受上帝天其申命用休(輯錄見益稷蔡氏曰以是昭受于天天豈不重)
(命而用休美乎)語意正如此(此章言其福之盛大而又悠遠如此輯錄通釋曰此與嘉樂之)
(詩所謂宜民宜人受禄于天保佑命之自天申之語意正同蓋此詩歌於宴享之際以答前詩嘉樂歌於)
(繹祭之日以答鳬鷖皆祝願人君之辭也)
○天保定爾以莫不興如山如阜如岡如陵如川之方
至以莫不增
賦也興盛也高平曰陸大陸曰阜大阜曰陵皆高大
之意(輯錄岡為山之高者陵為阜之大者)川之方至言其盛長之未可
量也(山阜岡陵崇高而盛大也川之方至增長而悠久也二者皆有興盛之意故用以形容如此)
(輯錄語錄此及上章皆人臣頌祝其君之言然辭煩而不殺者以其愛君之心無已也)
○吉蠲(古玄反)為饎(尺志反)是用孝享(叶虚良反)禴(餘若反)祠烝嘗
于公先王君曰卜爾萬夀無疆
賦也吉言諏日擇士之善蠲言齊戒滌濯之潔(諏日卜柔)
(日也擇士選助祭之臣也齊戒其心滌濯其身内外皆致其潔也輯錄諏謀也柔日丁巳也必先諏此日)
(明日乃筮見少牢饋食禮將祭必先習射以擇士射中者得與於祭所擇之士謂諸侯諸臣及所貢士也)
(見射義餘見生民)饎(輯錄儀禮有饎爨注炊黍稷曰饎)酒食也享獻也宗廟
之祭春曰祠夏曰禴秋曰嘗冬曰烝(輯錄王制礿禴嘗烝鄭氏曰此)
(蓋夏殷之祭名周則春曰祠夏曰礿以禘為殷祭也)公先公也謂后稷以下至
公叔祖類也(祖類公叔名即組紺也)先王大王以下也(輯錄鄭氏曰先)
(公謂后稷至諸盩音綢史記曰公叔祖類生古公亶父索隠云古公亶父之父世本作太公組紺諸盩三)
(代世表作叔類孔氏曰周之所追王太王以下太王之前皆為先公○問古先追王之禮武王周公以王)
(業肇於太王王季文王故追王三王至於組紺以上則上祀以先公之禮朱子曰然周禮祀先王以衮冕)
(祀先公以鷩冕鷩冕諸侯之服但乃是天子祭先公之禮耳)君通謂先公先王也
卜猶期也此尸傳神意以嘏主人之詞(嘏音假輯錄祝為尸致福)
(於主人之詞孔氏曰少牢禮云皇尸命工祝承致多福無疆于汝孝孫之等是傳神辭嘏主人也歐陽氏)
(曰此章又言非惟天之福我君如此至于四時豐潔酒食祀其先公先王而神亦降之福)文王時
周未有曰先王者此必武王以後所作也(此言祖宗降福之故)
(必𫐠嘏詞以柷之者明其出於神意而非無徵之言也將祭而先盡其誠則致祭而必受其福矣)
○神之弔(都歴反)矣詒(以之反)爾多福(叶筆力反)民之質矣日用
飲食羣黎百姓徧為爾德
賦也弔至也神之至矣猶言祖考来格也詒遺質實
也言其質實無偽(輯錄謝氏曰不澆薄以作偽不巧詐以趨利渾渾然如太古之民是)
(之謂質)日用飲食而已(耕田鑿井不任私智所謂皥皥如也)羣衆也黎黑
也猶秦言黔(其淹反黑也)首也百姓庶民也(既曰羣黎又曰百姓所以)
(盡天下之人也)為爾德者則而象之猶助爾而為德也(民德如此)
(實君德冇以化之但羣黎百姓為之於下反若助人君而為德爾○神降多福則不惟福爾一身而已必)
(使民德歸厚而為人君之大福也上章專言其悠久此章專言其盛大福至於此無以加矣輯錄嚴氏曰)
(此祝君之福而祝君之德歸美之中冇責難者寓若盡言福禄則全篇皆容悦之辭豈古者君臣相與之)
(義邪凡詩人頌福多兼德言之又言德者民心所自得而曰徧為爾德者民因君而全其天故民之德皆)
(君之德猶曰莫匪爾極也○增釋此承上章祭祀而言神之降福推而至於民之質實百姓之為德莫非)
(君之福也亦莫非君之德也所謂德者其一篇之本領歟)
○如月之恒(胡登反)如日之升如南山之夀不騫(起虔反)不
崩如松栢之茂無不爾或承
賦也恒弦(輯錄恒訓弦當從古鄧反為正)升出也月上弦而就盈(輯錄)
(八日上弦月體正半似弓之張而弦直又進八分方满)日始出而就明騫虧也
承繼也言舊葉將落而新葉已生相繼而長茂也(相繼)
(長茂則有加而無已也歐陽子曰此專欲其悠久故多引不虧不壊之物以為况輔氏曰盛大而不悠久)
(則無足稱故末章歸宿於久長之意愚謂三章主言興盛而兼久長之意此章專言久長而兼興盛之意)
(盛大悠久反覆詠歌不一而足也輯錄觧頤曰日月松柏喻其福之方進而不已南山喻其福之有常而)
(不變)
天保六章章六句(一章二章言天降之福三章極其形容擬議之四章五章)
(言祖考降之福六章極其形容擬議之輯錄此詩文意重複以見愛其上深至如此程子)
(曰天保詩盛陳人君受天之祐福禄之厚蒙被臣民由君德之所致也)
采薇采薇薇亦作(叶則故反)止曰歸曰歸歲亦莫(音慕)止靡室
靡家(叶古乎反)玁(音險)狁(音允)之故不遑啓居玁狁之故(此章作與莫故)
(叶薇與歸叶家又與居叶)
興也薇菜名作生出地也莫晚靡無也玁狁北狄也
(○增釋許氏曰史記唐虞以上冇三戎獫狁葷粥戰國後為匈奴注堯曰葷粥周曰玁狁獫與玁同)遑
暇啓跪也○此遣戍役之詩以其出戍之時采薇以
食而念歸期之遠也故為其自言而以采薇起興(詩以)
(正言出戍之事非為采薇而作也但借當時所事為起語而用四句相呼應耳)曰采薇采薇
則薇亦作止矣曰歸曰歸則歲亦莫止矣(薇方生而出戊春莫)
(矣方以何時為歸期乎必明年之歲莫矣預言之以定其志也)然凡此所以使我舍
其室家而不暇啓居者非上之人故為是以苦我也
直以玁狁侵陵之故有所不得已而然耳蓋叙其勤
苦悲傷之情而又風(去聲)以義也(輯錄通釋曰不遑啓居則勤苦矣曰歸曰)
(歸靡室靡家則悲傷矣此所以叙其私情也一則曰玁狁之故二則曰玁狁之故又因風以公義也一詩)
(之中唯以私情公義反覆為言所以感人者深矣)程子曰毒民不由其上(輯錄)
(此以玁狁之故生義)則人懷敵愾(音慨)之心矣(愾怒也指其可怒者而言也輯錄左)
(傳文四年敵王所愾輔氏曰程子此言萬世用兵之定法順之則吉悖之則凶)又曰古者戍
役兩朞而還今年春莫(即暮字)行明年夏代者至復留
備秋至(備秋二字與下文防秋相應以至字為句絶)過十一月而歸又明
年中(即仲字)春至春莫遣次戍者每秋與冬初兩番戍
者皆在疆圉如今之防秋也(此章蓋即啓行之時而言其戍守之故如此輯)
(錄熊氏曰北狄畏暑耐寒又秋氣折膠則弓弩可用故秋冬易為侵暴每留屯以防之)
○采薇采薇薇亦柔止曰歸曰歸心亦憂止憂心烈烈
載飢載渴(叶巨烈反)我戌未定靡使歸聘
興也柔始生而弱也烈烈憂貌載則也定止聘問也
○言戍人念歸期之遠而憂勞之甚然戍事未已則
無人可使歸而問其室家之安否也(此章則預言其在道之時而欲)
(以義勝恩如此輯錄輔氏曰戍者勤苦之情大㮣最切者有四一則有舍其室家之悲二則冇不遑啓居)
(之勞三則有載飢載渴之苦四則有不得其家音信之憂故此詩於首兩章備道此四事以慰之)
○采薇采薇薇亦剛止曰歸曰歸歲亦陽止王事靡盬
不遑啓處憂心孔疚(叶訖力反)我行不来(叶六直反)
興也剛既成而剛也(輯錄李氏曰始遣戍時薇始生其後薇長而柔又其後薇壮而)
(剛以見天時之變爾)陽十月也時純隂(坤)用事嫌於無陽故名
之曰陽月也(前言歲莫而歸啓行時也此言歲陽戍畢將歸時也輯錄問十月何以為陽月)
(朱子曰剥盡而坤復則一陽生也復之一陽不是頓然便生乃自坤卦積来如一月三十日以復之一陽)
(分作三十分從小雪後一日生一分到十一月半一陽始成以此見天地無休息○增釋十月本隂而名)
(陽是陽無可盡之理故也聖人設卦坤為純隂之象上六曰龍豈非抑隂扶陽之意乎)孔甚疚
病也来歸也此見士之竭力致死無還心也(此章亦預言其)
(在道之時而欲捐生赴義如此○上章國事為重而家為輕此章王事為重而身為輊是皆所以教之也)
○彼爾維何維常之華(芳旡胡瓜二反)彼路斯何君子之車(斤於)
(尺奢二反)戎車既駕四牡業業豈敢定居一月三捷
興也爾華盛貌(輯錄釋音爾乃禮反與薾通)常常棣也路戎車也
君子謂將帥(並去聲)也(輯錄孔氏曰乘路車而稱君子故知謂將帥得稱路者左傳鄭)
(子僑叔孫豹王賜之大路足卿車得稱路車)業業壮也捷勝也○彼爾然
而盛者常棣之華也彼路車者君子之車也(此專以語相呼)
(為興與何彼穠矣同例)戎車既駕而四牡盛矣則何敢以定居
乎庶乎一月之間三戰而三捷矣(此章預言其在戍所之時而畜勇以)
(待敵者如此)
○駕彼四牡四牡騤騤(求龜反)君子所依小人所腓(符非反)
四牡翼翼象弭(彌氏反)魚服(叶蒲北反)豈不日戒(叶訖力反)玁狁孔
棘
賦也騤騤強也依猶乘也腓猶芘也程子曰腓隨動
也如足之腓足動則隨而動也(輯錄黃氏曰吴伯豐嘗問先生曰腓為先)
(足而動不當引之以觧此詩之義不若猶芘之得也生民詩牛羊腓字之傳亦以腓為芘先生答曰兩說)
(誠不合當刪去按朱傳固不當兼收二說伯豐尤不當云隨動之說而存猶芘之說也毛氏初釋腓字為)
(避字鄭氏知避之說難通遂云腓當作芘蓋改腓為芘非訓腓為芘也又豈可因其改字遂訛以為字訓)
(耶若以腓為随動雖祖程說而程非自為之言也字書腓者脛腨易之咸艮皆取象於腓以著其隨物而)
(動伯豐何乃以先動為疑世豈有足不動而足肚自先動者乎若生民詩牛羊腓字之正以牛羊足不踐)
(棄路之嬰兒以足肚回護而過之若字愛然爾亦不當援為芘義之證故此詩腓字朱傳止當獨留程說)
翼翼行(音杭)列整治(去聲)之状象弭以象骨飾弓弰(師交反)
也魚獸名似猪東海有之其皮背上斑文腹下純青
可為弓鞬(居言反弓衣也)矢服也戒警棘急也○言戎車者
將帥之所依乘戍役之所芘倚(輯錄劉執中曰君子則依之以為備禦也)
(小人則腓之以為進退也嚴氏曰遣將率戍役同歌是詩故以君子小人兼言之)且其行列
整治而器械精好如此豈不日相警戒乎玁狁之難
甚急誠不可以忘備也(此章以預言在戊所之時而致謹以防寇者如此○上章)
(不敢有畏心此章不敢冇慢心亦皆所以教之也輯釋通釋曰此及上章皆託為軍士自言車馬器械之)
(盛備而以章末專以公義為言所以美之所以風之也)
○昔我往矣楊柳依依今我来思雨(于付反)雪霏霏(芳菲反)
行道遲遲載渴載飢我心傷悲莫知我哀(叶於希反)
賦也楊柳蒲柳也(輯錄謝氏曰依依者初抽條之時質柔性弱嫋娜不定如欲依倚它)
(物也)霏霏雪盛貌遲遲長遠也○此章又設為役人預
自道其歸時之事以見其勤勞之甚也程子曰此皆
極道其勞苦憂傷之情也上能察其情則雖勞而不
怨雖憂而能勵矣范氏曰予於采薇見先王以人道
使人後世則牛羊而已矣(此章預言其来歸之時道塗感慨如此首章風諭)
(以不得已之意末章體悉以不忍人之心起結兩章相應也)
采薇六章章八句(前三章雖兼私情公義言而重在義四章五章專言公義)
(六章專言私情教戒以倡其勤憫恤以致其悦使人之道當然也○此詩見先王仁厚之)
(至○增釋許氏曰采薇以下三詩雖曰遣戍勞還而專主於玁狁蓋非泛言也抑當是之)
(時有玁狁連西戎為中國之患命將出師或周公作此詩而遣勞之故能深知其情而極)
(道之而且勸之如此後凡出師則皆以歌之也)
我出我車于彼牧(叶莫狄反)矣自天子所謂我来(叶六直反)矣召
彼僕夫謂之載(叶節力反)矣王事多難(乃旦反)維其棘矣
賦也牧郊外也(邑外曰郊郊外曰牧)自從也天子周王也僕夫
御夫也○此勞(去聲)還(音旋)率(與帥同)之詩追言其始受命
出征之時出車於郊外而語(去聲)其人曰我受命於天
子之所而来於是乎召僕夫使之載其車以行而戒
之曰王事多難是行也不可以緩矣(𫐠其往時忠敬之心以勞之)
○我出我車于彼郊(叶音高)矣設此旐(音兆)矣建彼旄(音毛)矣
彼旟(音餘)旐斯胡不旆旆(叶蒲寐反)憂心悄悄僕夫況瘁(以醉反)
賦也郊在牧内(輯錄劉氏曰都城外五十里為近郊百里為遠郊也)蓋前軍已
至牧而後軍猶在郊也(輯錄邱氏曰將言建旐設旄之事又本出車言之也)設
陳也龜蛇曰旐建立也旄注旄於旗干之首也鳥隼
曰旟鳥隼龜蛇曲禮所謂前朱雀而後玄武也楊氏
曰師行之法四方之星各隨其方以為左右前後(輯錄)
(曲禮陳氏曰朱雀玄武青龍白虎四方宿名也以為旗章其旒數皆效之龍旂則九旒雀則七旒虎則六)
(旒龜蛇則四旒也)進退有度各司其局(局部分也左者常左右者常右前後亦然)
(不易其所也語本曲禮輯錄曲禮云進退有度左右有局各司其局鄭氏曰度謂伐與步數疏曰如牧誓)
(所云左右有局者軍之左右各有部分不相濫也各司其局者軍行須監領也)則士無失伍
離次矣旆旆飛揚之貌悄悄憂貌况兹也或云當作
怳(况上聲)○言出車在郊建設旂幟(音熾)彼旂幟者豈不
旆旆而飛揚乎但將帥方以任大責重為憂而僕夫
亦為之恐懼而憔悴耳(旟旐有威武奮揚之勢而將士則不免憂懼斂束之心也)
(輯錄謝氏曰兵凶器戰危事不可以易心處之為將帥者憂心則悄悄為僕夫者情况則憔悴皆臨事而)
(懼者善用兵也)東莱吕氏曰古者出師以喪禮處之(輯錄老子偃武)
(章云吉事尚左凶事尚右偏將軍居左上將軍居右言以喪禮處之殺人之衆以悲哀泣之戰勝以喪禮)
(處之)命下之日士皆泣涕(輯錄孫子九地篇云令𤼵之日士卒坐者涕霑襟偃卧者)
(涕交頤○增釋金履祥曰出師以喪禮處之士涕泣蓋必死也惟必死是以能勝之也)夫子之
言行三軍亦曰臨事而懼皆此意也(述其往時憂懼之心以勞之也)
○王命南仲往城于方出車彭彭(叶鋪郎反)旂旐央央(於良反)
天子命我城彼朔方赫赫南仲玁狁于襄
賦也王周王也南仲此時大將也方朔方今靈夏等
州之地(輯錄毛氏曰近玁狁之國也)彭彭衆盛貌交龍為旂此所
謂左青龍也央央鮮明也赫赫威名光顯也襄除也
或曰上也與懷山襄陵之襄同(輯錄見堯典)言勝之也○
東萊吕氏曰大將傳天子之命以令軍衆於是車馬
衆盛旂旐鮮明威靈氣熖赫然動人矣兵事以哀敬
為本而所尚則威二章之戒懼三章之奮揚並行而
不相悖也(敬則不輕敵勇則不畏敵二者必相濟也與采薇四章五章之意相似)程子
曰城朔方而玁狁之難除禦戎狄之道守備為本不
以攻戰為先也(述其往時𤼵揚之氣以勝之)
○昔我往矣黍稷方華(叶芳無反)今我来思雨(于付反)雪載塗
王事多難不遑啓居豈不懷歸畏此簡書
賦也華盛也塗涷釋而泥塗也(東風觧凍之時)簡書戒命也
隣國有急則以簡書相戒命也或曰簡書策命臨遣
之詞也(從後說優輯錄語錄云前說只據左氏簡書同惡相恤之謂然此是天子戒命不得謂之)
(隣國孔氏曰古者無紙冇事則書於簡)此言其既歸在塗而本其往時
所見與今還時所遭以見其出之久也(述其来歸之時道塗感慨)
(之情以勞之)東莱吕氏曰采薇之所謂往遣戍時也此詩
之所謂往在道時也采薇之所謂来戍畢時也此詩
之所謂来歸而在道時也
○喓喓(於遥反)草蟲趯趯(他歴反)阜螽未見君子憂心忡忡
(敕中反)既見君子我心則降(戶江反叶胡攻反)赫赫南仲薄伐西
戎
賦也此言將帥(並去聲)之出征也其室家感時物之變
而念之以為未見而憂之如此必既見而後心可降
耳(此與召南草蟲同但彼為婦人自述之詞此則述婦人之情而代賦其事耳)然此南仲
今何在乎方往伐西戎而未歸也(述其未至之時室家思念之情以勞)
(之)豈既却玁狁而還師以伐昆夷也與薄之為言聊
也蓋不勞餘力矣
○春日遲遲卉(許貴反)木萋萋(七西反)倉庚喈喈(音皆叶居奚反)采
蘩祁祁(巨移反)執訊(音信)獲醜薄言還(音旋)歸赫赫南仲玁狁
于夷
賦也卉草也萋萋盛貌倉庚黃鸝也喈喈聲之和也
訊其魁首當訊問者也醜徒衆也夷平也○歐陽氏
曰述其歸時春日暄妍草木榮茂而禽鳥和鳴(遣戍之又)
(明年仲春至則此時也)於此之時執訊獲醜而歸豈不樂(音洛)哉
(述其今日凱還之功以勞之)鄭氏曰此詩亦伐西戎獨言平玁狁
者玁狁大故以為始以為終
出車六章章八句(前三章啓行時也四章五章歸而未至時也六章既歸時)
(也輯錄程子曰此詩所賦自受命至還歸其事有叙大要在歸功將帥○增釋吴師道曰)
(一章受命戒警二章臨時戒懼三章威怒奮揚出征時也四章感慨勞苦五章感念室家)
(六章和樂歡欣既征而歸也先戒懼而後奮怒故其怒也無敵先勞苦而後悦樂故其樂)
(也有終非但曲盡人情抑且當乎義理詩人善言如此)
有杕(大計反)之杜有睆(華板反)其實王事靡盬繼嗣我日日
月陽止女心傷止征夫遑止
賦也睆實貌嗣續也陽十月也(此即遣戍之明年十月出車所謂歲亦陽)
(止之時也)遑暇也○此勞(去聲)還(音旋)役之詩故追𫐠其未還
之時室家感於時物之變而思之曰特生之杜有睆
其實則秋冬之交矣而征夫以王事出乃以日繼日
而無休息之期(此詩前三章雖有王事靡盬一句而實重在私情也)至于十月
可以歸而猶不至故女心悲傷而曰征夫亦可以暇
矣曷為而不歸哉(輯錄通釋曰次年十月乃戍畢之時故采薇遣戍之際預言歲亦陽)
(止以為歸期此章之思望征夫者亦以日月陽止而知其遑暇也)或曰興也(謂之興則賦時)
(物以起興爾)下章倣此
○有杕之杜其葉萋萋王事靡盬我心傷悲卉木萋止
女心悲止征夫歸止
賦也萋萋盛貌春將暮之時也歸止可以歸也(此又戍畢)
(之明年二月既還而未至時也程子謂遣戍之又明年中春仲至則此時為當至矣若三章言采杞則春)
(已暮春暮而不歸則過期矣故四章言期逝不至輯錄輔氏曰王事靡盬者公義也我心傷悲者私情也)
(雖其室家亦情義並行而不相悖也)
○陟彼北山言采其杞王事靡盬憂我父母(叶满洧反)檀車
幝幝(尺善反)四牡痯痯(古緩反叶古轉反)征夫不遠
賦也檀木堅宜為車幝幝敝貌痯痯罷(音皮)貌○登山
采杞則春已暮而杞可食矣(杞枸杞也莖榦三五尺作叢春可作羹茹微苦)
蓋託以望其君子而念其以王事詒父母之憂也(輔氏)
(曰以王事詒父母之憂則非獨以室家之情而已)然檀車之堅而敝矣四牡
之壮而罷矣則征夫之歸亦不遠矣(輯錄通釋曰杞可采食而征夫)
(猶未至則春已暮而愈過期矣故知其行必不遠矣)
○匪載匪来(叶六直反)憂心孔疚(叶訖力反)期逝不至(叶朱力反)而多
為恤卜筮偕(叶舉里反)止會言近(叶渠紀反)止征夫邇止
賦也載装疚病逝往恤憂偕俱會合也○言征夫不
装載而来歸固已使我念之而甚病矣况歸期已過
而猶不至則使我多為憂恤宜如何哉(輯錄胡氏曰王氏云而多)
(為恤飢渴歟疾病歟死傷歟是何期逝不至也)故且卜且筮(輯錄灼龜曰卜揲蓍曰筮揲實)
(葉反蓍非脂反)相襲俱作合言於繇(音宙)而皆曰近矣(卜有兆辭筮有)
(占辭皆曰繇)則征夫其亦邇而將至矣(輯錄輔氏曰征夫不遠想料之辭也)
(征夫邇止决定之辭也歸期近而思愈切者人情也期逝不至然後憂傷孔疚焉)范氏曰以
卜筮終之言思之切而無所不為也(前三章皆有王事靡盬一句則)
(因公義以起私情也末章不然則與過期不至憂思百端私情愈迫而義冇不暇言矣)
杕杜四章章七句(一章戍畢之時二章歸而當至之時三四章過期而將至)
(之時○增釋許氏曰一章言冬未歸二章言至春將莫而未歸三章言春已莫而未歸四)
(章言所期俱過而將歸也)
鄭氏曰遣將帥(並去聲)及戍役同歌同時欲其
同心也反而勞之異歌異日殊尊卑也記曰
賜君子小人不同日此其義也王氏曰出而
用兵則均服同食一衆心也入而振旅則殊
尊卑辨貴賤定衆志也范氏曰出車勞率故
美其功杕杜勞衆故極其情先王以已之心
為人之心故能曲盡其情使民忘其死以忠
於上也(輯錄嚴氏曰杕杜四章皆不言戊役来歸之事唯𫐠其未歸之時室家思)
(望之切如此則今日之歸其喜樂為何如也所以慰勞之李氏曰其遣也則預述其懷歸)
(之事其還歸也又不忘其行役之勞故三詩遣勞帥役之事雖不同而敘其往反終始之)
(情則一也輔氏曰鄭王范氏所𤼵之意皆得詩人之旨但勞帥勞役體悉其情無所不至)
(而略不及論功行賞之事者何哉蓋古者竭誠盡瘁以勤王之事者人臣之義也君臣各)
(行其事而已下不以賞而望其上上不以賞而夸乎下此君臣相與之至情也豈後世所)
(能及哉胡庭芳曰王氏云上之人能知其下中心委曲之情而形於歌詠則下悦之出車)
(枤杜是也上之人不能知而其下自陳其勞苦之状悲傷之情則怨也揚之水鴇羽是也)
南陔
此笙詩也有聲無詞舊在魚麗之後以儀禮
考之其篇次當在此今正之說見華黍至此
者意鹿鳴之什十篇一篇無辭凡四十六章
二百九十七句
白華之什二之二
毛公以南陔以下三篇無辭故升魚麗以足
鹿鳴什數而附笙詩三篇於其後因以南有
嘉魚為次什之首今悉依儀禮正之(毛公謂南有嘉)
(魚之什蘇氏謂其非古乃本之六月之序為南陔之什然升魚麗猶仍毛說也徵之儀禮)
(不合故朱子定為白華之什輯錄見燕禮鄉飲酒禮篇)
白華
笙詩也說見上下篇
華黍
亦笙詩也鄉飲酒禮鼓瑟而歌鹿鳴四牡皇
皇者華然後笙入堂下磬南北面立樂南
陔白華華黍(輯錄注云以笙吹此詩以為樂也)燕禮亦鼓瑟
而歌鹿鳴四牡皇華然後笙入立于縣(平聲)中
(鐘鼓之縣也輯錄何伯善曰縣樂之中也)奏南陔白華華黍南陔
以下今無以考其名篇之義然曰笙曰樂曰
奏而不言歌則有聲而無詞明矣(輯錄鄭樵曰古者絲)
(竹與歌相和故有譜無詞所以六詩在三百篇中但有名耳漢儒不知謂為六亡詩非也)
(黃氏曰古之樂章今之琴譜類也琴譜有操詞具存者鹿鳴之詩之歌也有徒存其譜而)
(無辭曲之可歌者如長清短清與長側短側之例雖無其辭未嘗無義也此亦不足疑也)
所以知其篇第在此者意古經篇題之下必
有補焉如投壺魯鼓薛鼓之節而亡之耳(魯鼓)
(○○○○○□□□○○□半○○□□□□□○○○□□薛鼓○○○□□○○○)
(○○○○□□□○○□□□半○○□□□□○○此魯鼓薛鼓之節也圓者擊鼙方)
(者擊鼓擊其鼙其聲下其音榻榻然擊其鼓其聲高其音鏜鏜然燕禮用其全投壺用其)
(半以下也輯錄見禮記投壺篇末方性夫曰魯薛之鼓既異而傳之者又異是以記者兩)
(存之)
魚麗(力馳反)于罶(音柳與酒叶)鱨(音嘗)鯊(音沙叶蘇何反)君子有酒旨且
多
興也麗歴也罶以曲簿為笱而承梁之空(音孔)者也鱨
揚也(揚字本作鰑以其輕揚善飛故曰揚)今黃頰魚是也似燕頭魚(句)
(說本陸璣諸家援引不同或以頭字作頷字或無似字或以身字為句絶此據孔疏所引以魚字為句絶)
身形厚而長大頰骨正黃魚之大而有力解(下賣反)飛
者鯊鮀(徒何反)也魚狹而小常張口吹沙故又名吹沙
君子指主人旨且多旨而又多也此燕饗通用之
樂歌即燕饗所薦之羞而極道其美且多見主人禮
意之勤以優賓也(優厚也○此不主言魚借之以為起語耳但罶中之魚既有鱨又有)
(鯊君子之酒既已旨又且多則又以二者兼備之意為興也○增釋古人燕饗物致盛備蓋無非以寓其)
(誠敬而賓亦樂其優勤之意也)或曰賦也(鱨鯊既為所薦之羞則謂之直賦其事亦可)下
二章放此(輯錄朱子曰古人以魚為重故魚麗南有嘉魚皆特舉以歌之)
○魚麗于罶魴鱧(音禮)君子有酒多且旨
興也鱧鮦(同重二音)也(輯錄本草云今黑鯉魚)又曰鯇(音睆)也(輯錄舍人曰鱧)
(名鯇爾雅注華板反今鯶魚似鱒而大鱧今只謂之鱧服食家忌食)
○魚麗于罶鰋(音偃)鯉君子有酒旨且有(叶羽已反)
興也鰋鮎(念平聲)也(輯錄詩詁云鮎腹平著地故得偃名爾雅注鰋今白魚也偃鼻向額)
(故名鮎今只謂之鮎江東通呼為鮧埤雅曰鱨鯋之美不若魴鱧魴鱧之美不若鰋鯉故其序如此又曰)
(鱨黃魴青鯉玄鰋白鯉赤則五色之魚皆備也)有猶多也
○物其多矣維其嘉(叶居何反)矣
賦也
○物其旨矣維其偕(叶舉里反)矣
賦也
○物其有(叶羽已反)矣維其時(叶上紙反)矣
賦也蘇氏曰多則患其不嘉旨則患其不齊有則患
其不時今多而能嘉旨而能齊有而能時言曲全也
(齊猶備也旨即是嘉有即是偕有則無一不具而多不足言有而且時則鮮美畢備比之嘉旨又難矣○)
(增釋許氏曰物雖盛多旨偕有必適當其時然後盡善所謂時者不專為用之之時也苟非國家閒暇内)
(外無故則物雖盛不能全其樂也吴師道曰此後三章恐亦可作一章是衍前所言之意)
魚麗六章三章章四句三章章二句(此詩用旨多多旨疊)
(言之而意以漸而深輯錄陳定宇曰前三章多旨有皆以酒言而後三章衍前三章之辭)
(皆曰物以見物之與酒稱也)
按儀禮鄉飲酒及燕禮前樂既畢(前樂謂歌鹿鳴四牡)
(皇華奏南陔白華華黍也)皆間歌魚麗笙由庚歌南有嘉
魚笙崇丘歌南山有臺笙由儀間代也言一
歌一吹也然則此六者蓋一時之詩而皆為
燕饗賓客上下通用之樂(輯錄朱子曰魚麗諸篇皆君臣燕飲)
(之詩道主人意以譽賓如今宴飲致語之類亦有間敘賓客醉者漢書載客歌驪駒主人)
(歌客無庸歸亦此意)毛公分魚麗以足前什而說者不
察遂分魚麗以上(上聲)為文武詩嘉魚以下為
成王詩其失甚矣
由庚
此亦笙詩說見魚麗
南有嘉魚烝(之承反)然罩罩(張教竹卓二反)君子有酒嘉賓式燕
以樂(五教歴各二反)
興也南謂江漢之間嘉魚鯉質鱒(才損反)鱗肌肉甚美
(諸本作鱒鯽肌誤○增釋吴師道曰諸本作鯉質鱒鯽肌按詩記引○山隂陸氏曰鯉質鱒鱗肌肉甚美)
(傳是本此而本有誤脱今興國刊本朱鑑所傳者鯉質鱒鱗為是鯽字誤無疑)出於沔南之
丙穴(蜀都賦云嘉魚出於丙穴注云在漢中沔南縣以穴口南丙故也)烝然𤼵語聲
也罩篧(仕魚反)也(輯錄爾雅疏今楚篧也罩以竹為之或以荆故謂之楚篧)編細竹
以罩魚者也重言罩罩非一之詞也○此亦燕饗通
用之樂故其辭曰南有嘉魚則必烝然而罩罩之矣
君子有酒則必與嘉賓共之而式燕以樂矣此亦因
所薦之物而道達主人樂賓之意也(以魚起興與魚麗同所薦之物)
(不止於魚特借此為起語爾然魚必取以供燕饗酒必舉以樂賓客則又以用物之義為興也)
○南有嘉魚烝然汕汕(所諫反)君子有酒嘉賓式燕以衎
(苦旦反)
興也汕樔(音嘲)也以簿汕魚也(簿曲簿也李氏曰以簿取魚曰汕)衎樂
也
○南有樛(居幽反)木甘瓠(音護)纍(力追反)之君子有酒嘉賓式燕
綏之
興也○東莱吕氏曰瓠有甘有苦甘瓠則可食者也
樛木下垂而美實纍之固結而不可觧也愚謂此興
之取義者似比而實興也(主人卑禮而喜賓樂之綢繆繾綣亦若此也此以相)
(得之意為興)
○翩翩者鵻(之誰反)烝然来(叶六直陵之二反)思君子有酒嘉賓
式燕又(叶夷昔反或如字)思
興也此興之全不取義者也(但以思字相呼為興)思語辭也又
既燕而又燕以見其至誠有加而無已也或曰又思
言其又思念而不忘也(前說為優)
南有嘉魚四章章四句(以樂以衎則樂已至燕而綏之則樂已久燕而)
(又燕則所以樂而安之者尤不一也燕樂之意以漸而深)
說見魚麗
崇丘
說見魚麗
南山有臺(叶田飴反)北山有萊(叶陵之反)樂(音洛)只(音紙)君子邦光之
基樂只君子萬夀無期
興也臺夫(音符)須即莎草也(輯錄本草曰其實名香附子)萊草名葉
香可食者也君子指賓客也○此亦燕饗通用之樂
故其辭曰南山則有臺矣北山則有萊矣(此言山有臺莱耳分)
(属兩句互文也)樂只君子(此句義與周南樛木同燕飲之際自言喜此君子也)則邦家
之基矣(德堪重任)樂只君子則萬夀無期矣(南山北山有臺又有萊君)
(子之人有德又冇此福其所冇者皆不一也故以起興)所以道達主人尊賓之
意美其德而祝其夀也(美者即其所有而美之祝者期之於後來君子之福無窮)
(則邦家之基亦永永無窮矣輯錄通釋曰詩中所謂德音所謂民之父母邦家之基與光皆所以美其德)
(也所謂夀考者皆所以祝其夀也通前魚麗嘉魚兩篇皆一時樂工所歌彼為優賓樂賓則此詩所以美)
(之祝之者為尊賓也)
○南山有桑北山有楊樂只君子邦家之光樂只君子
萬夀無疆
興也
○南山有杞北山有李樂只君子民之父母(叶满彼反)樂只
君子德音不已
興也杞樹如樗一名狗骨(民之父母謂愛利及民民所瞻仰者也既為邦家之)
(基又為邦家之光又為民之父母則得美譽甚矣而且願其常有弗替也故以德音不已祝之德音不已)
(則基益以固光益以盛父母斯民之心益切而民益親其上矣)
○南山有栲(音考叶音口)北山有杻(女九反)樂只君子遐不眉
夀(叶直酉反)樂只君子德音是茂(叶莫口反)
興也栲山樗杻檍(音億)也遐何通眉夀秀眉也(秀眉眉有秀毛)
(也長眉秀出於其間為夀徵茂盛也茂則加長不但不已而已享眉夀而德音又加茂焉則年彌高德彌)
(邵矣○一章二章則有是德而願其有是福也此章則有是福而尤願其有是德也有年無德斯亦不足)
(稱也已)
○南山有枸(俱甫反)北山有梗(音庾)樂只君子遐不黃耇(音苟)
(叶果五反)樂只君子保艾(五蓋反)爾後(叶下五反)
興也枸枳枸樹高大似白楊有子著(直略反)枝端大如
指長數寸噉(音啗)之甘美如飴(音移)八月熟亦名木蜜(輯錄)
(本草曰木蜜生南方枝葉皆可噉亦可煎食如飴其子一名枳柤味如蜜以木作屋屋中酒則味薄柤音)
(矩漢問枸朱子曰機枸子建陽謂之皆拱子俗謂之癩指頭吾鄉呼為兼勾味甘而觧酒毒人家左右)
(前後有此木則醖酒不成)楰鼠梓樹葉木理如楸(音秋)亦名苦楸黃
老人髮復黃也耇老人面凍梨色如浮垢也保安艾
養也(黃耇者一身之福而已保艾爾後則福及子孫而以賢繼賢家國人民永有賴矣)
南山有臺五章章六句(三章以前美而後祝四章以後專於祝一詩之)
(意亦以漸而深也輯錄輔氏曰後二章言遐不眉夀遐不黃耉與首章次章末句相應萬)
(夀無期萬夀無疆者願之之辭也遐不眉夀遐不黃耇者必之之辭也觧頥曰此詩前二)
(章先德而後夀故第三章極言盛德之效以終前二章之意第四章先夀而後德故第五)
(章極言夀考之效以終第四章之意○增釋許氏曰上一截初曰邦家之基以其本而言)
(次曰邦家之光則𤼵而冇光華矣又次言民之父母則以其效言也其下則祝其夀而已)
(眉夀固夀矣髮白而復黃面梨而浮垢又老之甚者也下一截前兩章祝其夀就君子之)
(身而言次兩章曰德音不已而茂則以及於人者言之末則又言保艾其後又非一時也)
(此詩雖各以兩木起興易韵成文而其言亦有叙也)
說見魚麗
由儀
說見魚麗
蓼(音六)彼蕭斯零露湑(息吕反)兮既見君子我心寫(叶想羽反)兮
燕笑語兮是以有譽處兮
興也蓼長大貌蕭蒿也(輯錄嚴氏曰蕭香蒿也荻也牛尾蒿也)湑湑然
蕭上露貌君子指諸侯也寫輸寫也燕謂燕飲譽善
聲也(善聲即笑語之善聲也)處安樂也蘇氏曰譽豫通凡詩之
譽皆言樂也亦通○諸侯朝于天子天子與之燕以
云慈惠(記注云享以嚴為主故曰訓恭儉燕以親為主故曰示慈惠輯錄慈愛恩惠也)故歌
此詩言蓼彼蕭斯則零露湑然矣既見君子則我心
輸寫而無留恨矣是以燕笑語而有譽處也(零露於蓼蕭天)
(子之心寫於諸侯皆天道之下濟者而語又相應也故為興夫上下交而志意通則君臣皆遂其樂矣若)
(此有所疑彼有所畏猜嫌妨忌安能致此樂乎)其曰既見蓋於其初燕而歌
之也
○蓼彼蕭斯零露瀼瀼(如羊反)既見君子為龍為光其德
不爽(叶師莊反)夀考不忘
興也(此其起興與上章同皆上交於下之意也下章亦然)瀼瀼露蕃貌龍寵也
為龍為光喜其德之詞也(我以為龍我以為光則中心之喜可見矣此與我心)
(寫兮相應)爽差也其德不爽則夀考不忘矣(德無差失則長久安寕為)
(龍為光可保其終以夀考不忘為長久安寕見秦風終南故傳不重釋)褒美而祝頌之
又因以勸戒之也(褒美自為龍為光言祝頌自夀考不忘言其德不爽則勸戒之詞也)
(輯錄解頤曰赤芾金舄會同有繹則為龍為光矣彼交匪敖彼交匪紓則其德不爽矣萬夀無疆萬夀無)
(期則夀考不忘矣夫諸侯固頼天子以為本根天子亦賴諸侯以為屏蔽苟諸侯之不朝事則王室之卑)
(亦可知矣故觀其車服之盛享其多儀之誠而天子之心得以自慰焉則其以為寵光也豈一時之虚偽)
(云乎哉)
○蓼彼蕭斯零露泥泥(乃禮反)既見君子孔燕豈弟宜兄
宜弟(待禮反)令德夀豈(開改反叶去禮反)
興也泥泥露濡貌孔甚豈樂(音洛)弟易(去聲)也(孔燕豈弟言甚燕而)
(甚樂無憂懼不平之意也此與笑語譽處相應)宜兄宜弟猶曰宜其家人蓋
諸侯繼世而立多疑忌其兄弟如晉詛無畜(音勗養也)羣
公子(晉自驪姬之亂詛無畜羣公子自是晉無公族輯錄詛盟誓又見汾沮洳)秦鍼(音鉗)懼
選之類(秦鍼景公弟也得罪於景公其母曰弗去懼選注曰選數也恐景公數其罪而加戮也輯)
(錄見左傳昭公元年)故以宜兄宜弟美之亦所以警戒之也(輯錄)
(通釋曰諸侯繼世而立三年喪畢則入朝于王此詩於其來朝而歌之)夀豈夀而且樂
也(輯錄濮氏曰甚燕而情樂易則知其宜兄弟而德可久也通釋曰令德夀豈即上章末二句之意而)
(宜兄宜弟者又即不爽其德之本而所以為教國人者也)
○蓼彼蕭斯零露濃濃(奴同反)既見君子鞗(音條)革沖沖(敕弓)
(反)和鸞雝雝萬福攸同
興也濃濃厚貌鞗轡也革轡首也馬轡所把之外有
餘而垂者也(輯錄孔氏曰鞗革皮為之故曰鞗革)沖沖垂貌和鸞皆鈴
也(輯錄埤雅曰雌曰和雄曰鸞)在式曰和在鑣曰鸞皆諸侯車馬
之飾也(輯錄集傳於駟鐵以為乘車之鸞在衡則此傳鑣字恐當作衡字○衡是車前横木駕馬)
(者軾是車上横木可憑者升車則馬動馬動則鸞鳴鸞鳴則和應舒則不鳴疾則失音皆不合節奏)庭
燎亦以君子目諸侯而稱其鸞旂之美正此類也攸
所同聚也(諸侯之福天子之所賜也車馬如此而沖沖雝雝然從容自得其安樂也甚矣非萬)
(福之所聚乎又以終首章譽處之意蕭三章以前皆用兩句興此則盡一章而興之蓋蓼承露之厚正)
(以興諸侯受福之多也)
蓼蕭四章章六句(輯錄輔氏曰一章燕笑語兮是以有譽處兮通上下而言)
(之天子與諸侯皆然也下三章則專美諸侯二章三章則又因以勸戒而警教之也○增)
(釋許氏曰然天子雖為天下之共戴而其用禮乃與其臣非有大相遼絶之勢蓋遠則疎)
(而近則親疎則離而親則合故天子之禮用十有二而上公之禮用九君臣相去之間特)
(三命爾所以三公坐而論道更相可否堯庭之都俞吁咈虞庭之賡歌君臣之間雍雍和)
(樂而敬愛之心未嘗不存乎其中三代聖君蓋莫不由是道也觀宴樂羣臣之諸詩可見)
(矣至於蓼蕭之詩尤見卑孫樂易直猶賓主相敵喜幸之辭安有一毫自尊陵下之意其)
(曰見君子而我心寫燕笑語是以有譽處固備其謙接之語至曰為龍為光則又其卑孫)
(之極者也上之人禮容揖孫乃如此而為下者所以承順悦服又當如何耶豈弟之氣象)
(盈於朝廷被於天下其化安得不至於比屋可封哉自秦始皇尚氣勢而不知德義又自)
(尊而卑人務使君臣之禮懸絶如天地然後上下之情離而亂臣賊子奸名犯分者愈衆)
(矣)
湛湛(直咸反)露斯匪陽不晞(音希)厭厭(於鹽反)夜飲不醉無歸
興也湛湛露盛貌陽日晞乾也厭厭安也亦久也足
也夜飲私燕也(輯錄孔疏君留而盡私恩之義故言私燕)燕禮宵則兩階
及庭門皆設大燭焉(引此以明有夜飲之禮輯錄儀禮燕禮曰宵則庶子執燭於阼)
(階上司宫執燭於西階上甸人執大燭於庭閽人為大燭於門外燕禮輕無庭燎設大燭而已)○此
亦天子燕諸侯之詩言湛湛露斯非日則不晞以興
厭厭夜飲不醉則不歸(二者皆有久而不厭之意故用其語相呼為興)蓋於
其夜飲之終而歌之也(諸侯来朝以早則敬之至天子燕之及夜則愛之深故蓼)
(蕭湛露皆即時物而以露起興輯錄燕禮君曰無不醉賓及卿大夫皆對曰諾敢不醉)
○湛湛露斯在彼豐草厭厭夜飲在宗載考
興也豐茂也夜飲必於宗室蓋路寝之屬也(輯錄燕禮云膳)
(宰具官饌于寝東公羊傳路寝者何正寝也何休注曰公之正居也路者大也寝者居也)考成也
(成者成其禮也○露在豐草則膏澤深飲在宗室則恩意厚故以為興而又用在兩字相呼也)
○湛湛露斯在彼把棘顯允君子莫不令德
興也顯明允信也(輯錄謝氏曰顯者其心明白洞達允者其心忠信誠慤)君子
指諸侯為賓者也令善也令德謂其飲多而不亂德
足以將之也(將扶助也杞棘性堅強承露雖厚而不低屈飲酒之盛而不困於酒則可謂有)
(令德矣輔氏曰莫不令德言與燕之諸侯皆有令德也)
○其桐其椅(於宜反)其實離離豈弟君子莫不令儀
興也離離垂也令儀言醉而不喪其威儀也(桐梓柔美而實)
(下垂飲酒之卒不以酒而強則可謂有令儀矣此二章起興若無義但顯明信實宜為剛德和樂寬易類)
(乎柔德故前章以杞棘之堅強為興後章以桐梓之柔美為興嚴氏詩緝云然頗似得之至若令德令儀)
(則互文爾有是德則有是儀矣)
湛露四章章四句(前二章見親愛之至情後二章有戒飭之微意)
春秋傳寗武子曰諸侯朝(音潮)正於王(朝正者謂朝而)
(受正教也)王宴樂(音洛)之於是賦湛露(輯錄見文公四年)曾
氏曰前兩章言厭厭夜飲後兩章言令德令
儀雖過三爵亦可謂不繼以淫矣(輯錄春秋傳云臣侍)
(君燕不過三爵又曰酒以成禮不繼以淫)
白華之什十篇五篇無辭凡二十三章一百
四句
詩經疏義會通卷九
