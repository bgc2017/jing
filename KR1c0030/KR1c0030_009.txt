詩經疏義會通卷七元朱公遷撰
陳一之十二
陳國名太皥伏羲氏之墟(音驅)在禹貢豫州之
東其地廣平無名山大川西望外方東不及
孟諸周武王時帝舜之冑有虞閼(音遏)父為周
陶正武王賴其利器用與其神明之後以元
女大(音泰)姬妻(去聲)其子滿而封之于陳都于宛
丘之側與黃帝帝堯之後共為三恪(樂記云武王未)
(下車封黃帝之後于薊帝堯之後于祝帝舜之後于陳是為三恪恪者敬也先聖之後當)
(敬者也輯錄左傳襄公二十五年注云舜聖故謂之神明)是為胡公大姬
婦人尊貴好樂(五教反)巫覡(胡狄反)歌舞之事其
民化之(大姬無子故好巫覡禱祈鬼神歌舞之事輯錄女曰巫男曰覡)今之
陳州即其地也(按陳檜曹皆小國故居變風之終又變風訖于陳靈陳有)
(靈公之詩亦宜居變風之終但檜曹比陳為尤小且有思治之詩故二國不可先陳而以)
(陳列于其前也輯錄陳州今隸河南開封府)
子之湯(他郎他浪二反)兮宛丘之上(辰羊辰亮二反)兮洵(音荀)有情兮而
無望(武方武放二反)兮
也賦子指遊蕩之人也湯蕩也四方高中央下曰宛
丘(輯錄宛丘因以為其地之名)洵信也望人所瞻望也○國人見
此人常遊蕩于宛丘之上故叙其事以刺之言雖信
有情思而可樂矣然無威儀可瞻望也(輯錄輔氏曰遊蕩以為樂)
(情也威儀之可望禮也溺于情者必不足于禮故詩人譏之曰洵有情兮而無望兮其諷切之者深矣)
坎其擊鼓宛丘之下(叶後五反)無冬無夏(叶與下同)值(直買反)其
鷺羽
賦也坎擊鼓聲值植也鷺舂鉏今鷺鷥好而潔白頭
上有長毛十數枚羽以其羽為翳舞者持以指麾也
(輯錄孔氏曰持鷺羽翳身而舞)言無時不出遊而鼓舞于是也(輯錄范氏)
(曰祁寒大暑之時不少息則其他時可知矣)
○坎其擊缶(方有反)宛丘之道(叶徒厚反)無冬無夏值其鷺翿
(音導叶殖有反)
賦也缶瓦器可以節樂(即今瓦盆)翿翳也
宛丘三章章四句(一章刺其蕩二章三章刺其久于蕩)
東門之枌(符云反)宛丘之栩(况浦反)子仲之子婆娑(素何反)其
下(叶後五反)
賦也枌白榆也先生葉卻著(音斫)莢皮色白子仲之子
子仲氏之女也婆娑舞貌○此男女聚會歌舞而賦
其事以相樂也
○榖旦于差(初住反叶七何反)南方之原(無韻未詳)不績其麻(叶謨婆反)
市也婆娑
賦也榖善差擇也○既差擇善旦以會于南方之原
于是棄其業以舞于市而往會也(此章專主女子言也)
○榖旦于逝越以鬷(子紅反)邁(叶力制反)視爾如荍(祁饒反)貽我
握椒
賦也逝往越于鬷衆也邁行也荍芘(音毗)芣(音浮)也又名
荆葵紫色(輯錄孔疏一曰蚍&KR1526;水草多花少葉又翹起似蕪菁濮氏曰芘芣紫荆春時開花葉)
(未生花紫色自根及榦而上連接甚密有類蟣窠故爾雅名蚍蜉俗曰火蟣)椒芬芳之物
也言又以善旦而往于是以其衆行而男女相與
道其慕悦之詞曰我視爾顔色之美如芘芣之華于
是遺(去聲)我以一握之椒而交情好(去聲)也(增釋吴師道曰此詩貽我)
(握椒與贈芍藥相去幾何傳謂男女慕悦道顔色之美而交情好當為淫詩邪類前篇是刺男子其所刺)
(止于遊蕩歌舞此詩若無末二句則亦止為男女歌舞相樂之詩惡猶未甚也)
東門之枌三章章四句(一章自述今日之事二章追言昨日之約以及)
(今日之事三章又陳今日之情輯錄輔氏曰夫民勞則思思則善心生逸則淫淫則忘善)
(忘善則惡心生理勢之必然也陳國之地廣平又以大姬之化故其俗遊蕩無度已見於)
(宛丘之詩其逸甚矣故繼以東門之枌男女聚會歌舞婦人棄其所業相與慕悦各有所)
(贈以交情好動其淫欲者亦其勢之必然也又曰男女雜處淫亂必生)
衡門之下可以棲(音西)遲泌(悲泣反)之洋洋可以樂(音洛)飢
賦也衡門横木為門也門之深者有阿塾堂宇(重屋為阿)
(門側之堂謂之塾○增釋許氏曰衡門之詩隱士所作阿塾堂宇𫝊因疏文之舊亦大約言門之深者有)
(是名也命士之堂三尺庶人蓋無級門之制豈復若是巍然哉然則衡門固隱士之常然耳)此惟
衡木為之(輯錄孔疏衡古文横字此横木為門言其淺也)棲遲遊息也泌泉
水也洋洋水流貌○此隱居自樂(音洛)而無求者之詞
言衡門雖淺陋然亦可以游息泌水雖不可飽然亦
可以玩樂而忘飢也(此與衛詩考槃相似○增釋此一章有自足之意此下兩章無)
(外慕之心雖皆賦體實似比意)
○豈其食魚必河之魴(音房)豈其取(音娶)妻必齊之姜
賦也姜齊姓(輯錄謝氏曰齊宋皆大國)
○豈其食魚必河之鯉豈其取妻必宋之子(叶奬里反)
賦也(輯錄本草鯉魚眷中鱗一道數至尼無小大皆三十六鱗有赤白黃三種故為魚之貴者)子
宋姓(食色性之欲也而食魚不必魴鯉娶妻不必齊美宋子則凡所以自奉者皆不求全而責備矣)
(素位而行不願乎其外斯人之謂歟)
衡門三章章四句(一章則自安而無勉強之意二章三章則自足而無歆羡)
(之心○陳詩十篇二詩蕩六詩淫一詩刺惡人汙穢之風不良之徒皆可惡者惟衡門之)
(隱君子則卓立乎流俗者也賢哉)
東門之池可以漚(烏豆反)麻(叶謨婆反)彼美淑姬可與晤(五故反)
歌
興也池城池也漚漬(疾賜反)也治麻者必先以水漬之
(輯錄孔疏漸漬使之柔忍)晤猶解(下介反)也○此亦男女會遇之詞
蓋因其會遇之地所見之物以起興也(語相應)
○東門之池可以漚紵(直吕反)彼美淑姬可與晤語
興也紵麻屬(輯錄陸氏曰紵科生數十莖宿根在地中至春自生荆揚間一歲三收剥去其)
(皮之表但得其裏緝以成布)
○東門之池可以漚菅(古顔反叶居賢反)彼美淑姬可與晤言
興也菅葉似茅而滑澤莖有白粉柔韌(而報反)宜為索
也(輯錄濮氏曰左傳云雖有絲麻無棄菅蒯蒯與菅皆謂苕也黃華者俗名黃芒即蒯也白華者俗名)
(白芒即菅也)
東門之池三章章四句(愛慕之意反覆道之)
東門之揚其葉牂牂(子桑反)昏以為期明星煌煌
興也東門相期之地也揚柳之揚起者也牂牂盛貌
明星啟明也煌煌大明貌○此亦男女期會而有負
約不至者故因其所見以起興也
○東門之揚其葉肺肺(普計反)昏以為期明星晳晳(之世反)
興也肺肺猶牂牂也晳晳猶煌煌也(語不相應義不相因特即所見)
(以為興上章同)
東門之揚二章章四句(疑慮之意反覆道之)
墓門有棘斧以斯(所宜反)之夫也不良國人知之知而不
已誰昔然矣
興也墓門凶僻之地多生荆棘斯析也夫指所刺之
人也誰昔昔也猶言疇昔也(輯錄誰疇皆𤼵語之辭)○言墓門
有棘則斧以斯之矣此人不良則國人知之矣(人皆知之)
(人皆非之矣此以惡惡之意為興)國人知之而猶不自改則自疇昔
而已然非一日之積矣所謂不良之人亦不知其何
所指也(輯錄慶源輔氏曰人之為惡初動于隱微之中猶有懼人之知之心至于公然形肆于外)
(則已無所忌憚矣然猶幸其為人所規正刺譏而冇改也今其為惡至于國人皆知之而猶不自改自疇)
(昔而已然則非一日之積矣蓋不可得而救藥之也)
○墓門有梅有鴞萃止夫也不良歌以訊(叶息悴反)之訊予
不顧(叶果五反)顛倒思予(叶寅女反)
興也鴟鴞(干嬌反)惡聲之鳥也萃集訊告也顛倒狼狽
之狀○墓門有梅則有鴞萃之矣夫也不良則有歌
其惡以訊之者矣(此以可惡之物以為惡惡之興)訊之而不予顧至
于顛倒然後思予則豈有所及哉(改惡為善則可免患然則及今則可)
(以速改也此見詩人愛人無已之意)或曰訊予之予疑當依前章作而
字
墓門二章章六句(前章絶之後章微教之)
防有鵲巢卭(其恭反)有旨苕(徒雕反叶徒刀反)誰侜(陟留反)予美心
焉忉忉(都勞反)
興也防人所築以捍水者卭丘旨美也苕苕饒也莖
如勞豆而細葉似蒺藜而青其莖葉綠色可生食如
小豆藿也侜張也(輯錄毛傳侜張誑也)猶鄭風之所謂廷(居望反)
也予美指所與私者也忉忉憂貌○此男女之有私
而憂或間之之詞故曰防則有鵲巢矣卭則有旨苕
矣今此何人而侜張予之所美使我憂之而至于忉
忉乎(彼所宜有之物則皆有此所不當有之事乃有之蓋以尋常之物興怪異之事也)
○中唐有甓(蒲歴反)卭有旨鷊(五歴反)誰侜予美心焉惕惕
(吐歴反)
興也廟中路謂之唐(輯錄疏堂下至門之徑也)甓瓴(音零)甋(音滴)也(爾雅)
(注曰㼾甎也音鹿專)鷊小草雜色如綬惕惕猶忉忉也
防有鵲巢二章章四句(憂慮之意反覆道之)
月出皎兮佼(古夘反)人僚(音了)兮舒窈(鳥了反)糾(已小反)兮勞心
悄(七小反)兮
興也皎月光也佼人美人也僚好貌窈幽遠也糾愁
結也悄憂也○此亦男女相悦而相念之詞言月出
則皎然矣佼人則僚然矣安得見之而舒窈糾之情
乎是以為之勞心而悄然也(此因所見以起興蓋月出于夜正私心所𤼵之)
(時也意與東方之日略同)
○月出皓(胡老反)兮佼人懰(力久反叶朗老反)兮舒懮(於久反)受(叶時)
(倒反)兮勞心慅(七老反)兮
興也懰好貌懮受憂思也慅猶悄也
○月出照兮佼人燎(力召反)兮舒夭(於表反)紹(實照反)兮勞心
慘(當作懆七弔反)兮
興也燎明也夭紹糾緊之意(凡人心平則舒緩有憂則糾緊)慘憂也
(輯錄懆七弔反恐是叶音當與白華篇内同又音草吕氏曰此詩用字聱牙意者其方言與)
月出三章章四句(思念之情反覆道之輯錄解頥曰月出之詩其悦之也至)
(其思之也切其憂之也深移是心以好賢亦將何思求而不𫉬哉惜也吾未見好德如好)
(色者也)
胡為乎株林從夏(戸雅反)南(叶尼心反下同)匪適株林從夏南
賦也株林夏氏邑也(輯錄寰宇記陳州西安縣西南三十里有夏亭城城北五里有)
(株林縣志宋州柘城縣本陳之株邑故柘城在南陵縣南七十里季氏曰王氏以為株邑也邑外曰郊郊)
(外曰牧牧外曰野野外曰林)夏南徵舒字也○靈公淫于夏徵舒
之母朝夕而往夏氏之邑故其民相與語曰君胡為
乎株林乎曰從夏南耳然則非適株林也特以從夏
南故耳蓋淫乎夏姬不可言也故以從其子言之詩
人之忠厚如此
○駕我乘(繩證反)馬(叶滿補反)說(音稅)于株野(叶上與反)乘(平聲)我乘駒
朝食于株
賦也說舍也馬六尺以下曰駒(輯錄鄭氏曰我國人我君也)
株林二章章四句(前章隱其惡後章惡其深于惡)
春秋傳夏姬鄭穆公之女也嫁于陳大夫夏
御叔靈公與其大夫孔寧儀行父通焉洩(息列)
(反)冶諫不聽而殺之(宣公九年)後卒為(去聲下同)其子
徵舒所弑(宣公十年)而徵舒復(扶又反)為楚莊王所
誅(宣公十一年○荒穢者必亡弑逆者必誅集傳舉其大要而所以示鑒戒者亦明矣)
(輯錄左氏傳史記靈公十四年公與其大夫孔寧儀行父通于夏姬皆衷其衵服以戲于)
(朝洩冶諫曰公卿宣淫民無效焉公告二子請殺洩冶公弗禁遂殺之十五年公與二子)
(飲于夏氏謂行父曰徵舒似汝對曰亦似君徵舒怒公出自其廏射而殺之二子奔楚徵)
(舒自立為陳侯明年楚莊王伐陳殺徵舒立靈公子午是為成公父方武反衵汝栗反婦)
(人近身内衣射食亦反解頥曰衛之亂至于墻有茨而極于是有狄入衛之禍陳之亂至)
(于株林而極于是有楚入陳之禍然則狄非能入衛也宣姜實召之也楚非能入陳也夏)
(姬實召之也此所謂女戎也比事以觀可以為淫亂者之戒矣)
彼澤之陂(叶音波)有蒲與荷(音何)有美一人傷如之何寤寐
無為涕(他弟反)泗(音四)滂(普光反)沱(徒何反)
興也陂澤障也(輯錄澤障謂障水之岸澤水所鍾聚也)蒲水草可為席
者(輯錄說文曰蒲似莞而褊有脊滑柔而温)荷芙蕖也(輯錄爾雅曰荷芙蕖其莖茄其葉蕸)
(其本蔤其華菡萏其實蓮其根藕茄音加蕸音遐蔤亡筆反)自目曰涕(上聲)自鼻曰
泗○此詩大旨與月出相類(增釋許氏曰月出男子思婦人也澤陂婦人思)
(男子也)言彼澤之陂則有蒲與荷矣有美一人而不可
見則雖憂傷而如之何哉寤寐無為涕泗滂沱而已
矣(即彼之地則冇其物即此之事則獨無其計物與地相稱事與願相違有字相呼而無字反應有字)
(為興)
○彼澤之陂有蒲與蕳(古顔反叶居賢反)有美一人碩大且卷
(其員反)寤寐無為中心悁悁(烏玄反)
興也蕳蘭也卷鬢髮之美也(輯錄李氏曰盧令其人美且鬈字雖不同其義)
(則一)悁悁猶悒悒也(輯錄不安也又憂也)
○彼澤之陂有蒲菡(戶感反)萏(大感反叶待檢反)有美一人碩大
且儼(魚檢反)寤寐無為輾轉伏枕(叶知險反)
興也菡萏荷華也儼矜莊貌輾轉伏枕卧而不寐思
之深且久也
澤陂三章章六句(思念之情反覆道之)
陳國十篇二十六章一百二十四句(輔氏曰陳風十)
(篇男女淫泆之詩居其大半此則遊蕩無度之所致也愚謂淫亂之風鄭衛以外陳為最)
(陳詩首以游蕩之詩以見蕩則必淫也若魏之儉嗇褊急唐之憂深思遠秦人勇赴公義)
(而汲汲乎興國則又豈暇于淫蕩哉是故淫亂之詩三國免焉有以也)
東萊吕氏曰變風終于陳靈其間男女夫
婦之詩一何多邪曰有天地然後有萬物
有萬物然後有男女有男女然後有夫婦
有夫婦然後有父子有父子然後有君臣
有君臣然後有上下有上下然後禮義有
所錯(輯錄易序卦文程子曰天地萬物之本夫婦人倫之始○錯與措同施布)
(也安著也)男女者三綱之本萬事之先也(輯錄昏禮)
(男女有别而後夫婦有義夫婦有義而後父子有親)正風之所以為
正者舉其正者以勸之也變風之所以為
變者舉其不正者以戒之也道之升降時
之治亂俗之汙隆民之死生于是乎在錄
之煩悉篇之重(平聲)複(力六反)亦何疑哉(詩之為教)
(懲惡勸善而已春秋書亂賊之事豈教人弑逆乎或者乃謂宜取淫奔諸詩悉去之)
(則善有可法惡無可戒恐非聖經本意矣輯錄通釋曰變風終于陳靈其間詩凡一)
(百二十八篇以集傳考之男女夫婦之詩凡六十六篇不啻居其半也)
檜一之十三
檜國名高辛氏火正祝融之墟在禹貢豫州
外方之北滎波之南(輯錄滎波孔氏以為一水周禮職方云其川滎)
(雒其浸波溠則二水也滎音榮溠音詐)居溱洧之間其君妘姓
祝融之後(輯錄釋文曰王肅云周武王封祝融之後于濟洛河潁之間為檜子)
(○增釋史記楚世家帝顓頊高陽生稱稱生卷章世本名老童卷章生重黎為帝嚳高辛)
(火正甚有功能光融天下帝嚳命曰祝融祝大融明也共工氏作亂帝使祝融誅之而不)
(盡帝乃誅重黎而以其弟吳回居火正為祝融吴回亦卷章生吴回生陸終陸終子六人)
(其四曰會人此即檜之祖也妘姓檜本祝融所封之墟唯妘姓之後處其地妘音云)周
衰為鄭桓公所滅而遷國焉(諸本作桓公誤)今之鄭
州即其地也(輯錄鄭州今隸河南開封府)蘇氏以為檜詩
皆為(去聲)鄭作如弼鄘之于衛也未知是否
羔裘逍遥狐裘以朝(直遥反叶直勞反)豈不爾思勞心忉忉(音刀)
賦也緇衣羔裘諸侯之朝服錦衣狐裘其朝天子之
服也(臨下朝君各有其服今檜君以臨朝之服為燕服必服朝天子之服而臨朝則侈矣)○舊
說檜君好潔其衣服逍遥遊宴而不能自強于政治
故詩人憂之(檜小國也強于為治或可以免禍耳逍遥遊宴如此殆战輯錄張南軒曰其所)
(事惟在衣服之間則其不能強于政治可知矣)
○羔裘翺翔狐裘在堂豈不爾思我心憂傷
賦也翺翔猶逍遥也堂公堂也
○羔裘如膏(古報反)日出有曜(羊照反叶羊號反)豈不爾思中心
是悼
賦也膏脂所漬也日出有曜日照之則有光也
羔裘三章章四句(憂念之情反覆道之輯錄輔氏曰勞心忉忉思之也我心)
(憂傷悲之也中心是悼則知其不可復救也羔裘如膏日出有曜其君之服飾非不美也)
(豈不爾思中心是悼則其所闕者蓋可知矣○增釋許氏曰羔裘狐裘國君所得服非奢)
(也然羔裘以視朝可也而以逍遥翺翔狐裘以朝天子可也而以自朝其羣臣則固已失)
(禮之正矣而又不能強于政治惟服其服尸其位而已觀如膏有曜之言則實有好潔衣)
(服之僻耳可不殆哉旴黎朱氏曰為君者惟致飾于外愛君者常不忘于中故其𤼵言如)
(此)
庶見素冠兮棘人欒欒(力端反)兮勞心慱慱(徒端反)兮
賦也庶幸也縞(音呆)冠素紕(音皮)既祥之冠也(語出記玉藻)黑
經白緯曰縞緣(去聲)邊曰紕棘急也喪事欲其縱縱(音緫)
爾哀遽之狀也(記檀弓喪事欲其縱縱爾吉事欲其折折爾雅曰縱縱急也折折緩也折)
(音題)欒欒瘠(音籍)貌慱慱憂勞之貌○祥冠祥則冠(去聲)之
禫(徒感反)則除之(禫除服祭名儀禮中月而禫中猶間也與大祥間一月自初喪至此凡二)
(十七月矣輯錄祥亦祭名去凶從吉之義禫之言澹澹平安意也石梁王氏曰二十四月再期其月餘日)
(不數為二十五月中月而禫注謂間一月則所間之月是空一月為二十六月出月禫祭為二十七月徙)
(月則樂矣)今人皆不能行三年之喪矣安得見此服乎當
時賢者庶幾見之至于憂勞也(輯錄解頥曰三年之喪非為其服之難情)
(稱其服之難也棘以言其哀遽之狀欒欒以言其毁瘠之形則是其衣服之變顔色之哀心志之思慕皆)
(可即是而見之夫惟表裏之相稱本末之兼善所以為賢惜乎今之不及見斯人也則安得而不勞心慱)
(慱乎)
○庶見素衣兮我心傷悲兮聊與子同歸兮
賦也素冠則素衣矣與子同歸愛慕之詞也(輯錄李氏曰言)
(庶幾欲見服既祥之素衣者今無此人故我心悲傷也如有其人則我且與之同歸矣謝氏曰同歸如書)
(云同歸于治同歸于亂非與之同歸其家也)
○庶見素韠(音畢)兮我心藴(於粉反)結(叶訖力反)兮聊與子如一
兮
賦也韠蔽膝也以韋為之(輯錄孔疏曰古者佃漁而食因衣其皮先知蔽前後)
(知蔽後後王易以布帛而猶存其蔽前者不忘本也陳氏曰古者席地而坐以臨爼豆故設蔽膝以備濡)
(漬韠之言蔽也)冕服謂之韍(分勿反)其餘曰韠韠從裳色素衣
素裳則素韠矣藴結思之不解也與子如一甚于同
歸矣(輯錄輔氏曰素衣素冠不祥之服也常情之所厭見也檜國之俗不能行三年之喪則不復見)
(此既祥之衣冠矣而當時賢者庶幾見之而不可得則至于憂勞如此是其心必有大不安者也幸而得)
(見之則又為之愛慕而欲與同歸為一焉是又必有大慊于其心者也此秉彛之心也先王之制喪服亦)
(以是心而已豈強民而為之哉)
素冠三章章三句(素冠素衣素韠以上下為次序而意漸深)
按喪禮為(去聲)父為君斬衰(音催)三年(事父母致喪三年事)
(君方喪三年詩人所指致喪者也此見三年之喪為最重非他服可比也輯錄儀禮注斬)
(不緝也不言裁割而言斬者取痛甚之意凡服上曰衰下曰裳衰長六寸博四寸綴于外)
(衿之上當心李寳之曰衰綴于衣因統名衣為衰也)昔宰予欲短喪夫
子曰子生三年然後免于父母之懷予也有
三年之愛于其父母乎三年之喪天下之通
喪也(此推本喪之所以三年之故)傳曰子夏三年之喪畢
見(音現)于夫子援(平聲)琴而弦衎衎(苦旦反)而樂作
而曰先王制禮不敢不及夫子曰君子也閔
子騫三年之喪畢見于夫子援琴而弦切切
而哀作而曰先王制禮不敢過也夫子曰君
子也子路曰敢問何謂也夫子曰子夏哀已
盡能引而致之于禮故曰君子也閔子騫哀
未盡能自割以禮故曰君子也夫三年之喪
賢者之所輕不肖者之所勉(此見三年之喪為不易之定制)
(短喪固非禮而欲過之者亦非所以為禮也輯錄輔氏曰子夏閔子騫之事毛傳所載如)
(此與禮記不同先生併取宰予之事言之而不加一辭焉然熟讀而詳玩之則自有所發)
(而可以為情性之正矣又曰非以三年之喪為足以報其親所謂喪三年以為極亡則弗)
(之忘矣者也至于聖人既為之中制則賢者必當俯而就不肖者必當跂而及也)
隰有萇(丈羊反)楚猗(於可反)儺(乃可反)其枝夭(於驕反)之沃沃(烏毒)
(反)樂(音洛)子之無知
賦也萇楚銚(音遥)弋今羊桃也子如小麥亦似桃(輯錄陸氏)
(曰葉如桃而光尖長而狹花紫赤色其枝莖弱過一尺引蔓于草上一名業楚生平澤中子細如棗核苗)
(弱不能為𣗳)猗儺柔順也夭少(去聲)好貌沃沃光澤貌子指
萇楚也○政煩賦重人不堪其苦歎其不如草木之
無知而無憂也
○隰有萇楚猗儺其華(芳無胡瓜二反)夭之沃沃樂子之無家
(古胡古牙二反)
賦也無家言無累(去聲)也
○隰有萇楚猗儺其實夭之沃沃樂子之無室
賦也無室猶無家也
隰有萇楚三章章四句(憂傷之意反覆道之輯錄輔氏曰人之有知所)
(以為萬物之靈也有家有室所以異于物也今也政煩賦重不堪其苦反嘆不如物之無)
(知無家焉則不樂其生甚矣何為使之至此極哉為人上者宜有所覺矣)
匪風發(叶方月反)兮匪車偈(起竭反)兮顧瞻周道中心怛(都逹反叶)
(旦悦反)兮
賦也發飄揚貌偈疾驅貌周道適周之路也怛傷也
周室衰微賢人憂歎而作此詩(天下無王則政自諸侯出強陵弱衆)
(暴寡徵𤼵之煩供億之困侵伐之虐所以敝小國者可知思周之詩獨作于檜曹者此故也)言常
時風𤼵而車偈而中心怛然今非風𤼵也非車偈也
特顧瞻周道而思王室之陵遲(輯錄荀子注言丘陵之勢漸慢也)故
中心為之怛然耳
○匪風飄(匹遥反叶匹妙反)兮匪車嘌(符遥反叶匹妙反)兮顧瞻同道
中心弔兮
賦也回風(輯錄爾雅注旋風也)謂之飄嘌漂摇不安之貌弔亦
傷也
○誰能亨魚溉(古愛反)之釡(符甫反)&KR1092;(音尋)誰將西歸懷之好
音
興也溉滌也&KR1092;釡屬(輯錄說文曰大釡一曰鼎大上小下若甑曰&KR1092;)西歸歸
于周也(檜在周之東故言西歸)○誰能亨魚乎有則我願為之
溉其釡&KR1092;誰將西歸乎有則我願慰以好音(亨魚則可得美)
(味尊王則可得善治此皆可喜可願之事故用其語相呼為興也好音猶好語慰以好音蓋言文武之治)
(由是而可復爾)以見思之之甚但有西歸之人即思有以厚
之也(嚴氏曰此詩當作于夷厲之時)
匪風三章章四句(一章二章歎其衰微三章願其興復見文武之德在人而)
(人不能忘如此輯錄輔氏曰王政不綱周室陵遲諸侯放恣無復知有尊王之義者而詩)
(人顧瞻周道而為之憂傷聞有歸周之人則為之歎慕慰勉而不能自己如此熟讀而詳)
(玩之則足以見君臣之彛矣黃氏曰周之得民當于此詩觀之解頥曰周之盛時其君則)
(文武成康其臣則周召毛畢東諸侯之朝覲聘問與其臣民之往來以供百役者若百川)
(之赴海蓋靡日而不有也而今也征伐之煩會盟之數吾小國僕僕焉奔走以事大國之)
(不暇而適周者寂乎其無聞也則安得不為之怛然而悲傷乎夫惟適周者之寂然也故)
(又重言以結之曰孰有能西歸者乎冇則我願慰之以好音所以重傷夫今王之不如古)
(而又以重嘆夫今人之不知有王也)
檜國四篇十二章四十五句
曹一之十四
曹國名其地在禹貢兖州陶丘之北雷夏荷
澤之野周武王以封其弟振鐸(待洛反)今之曹
州即其地也(輯錄曹州今改為曹縣隸山東兖州府)
蜉蝣之羽衣裳楚楚(叶創舉反)心之憂矣于我歸處
比也蜉蝣渠略也似蛣(音乞)蜣(音羌)身狹而長有角(諸本脱有)
(字)黃黑色朝生暮死(輯錄陸氏曰蜉蝣甲下有翅能飛夏月隂雨時出地中蛣蜣黑)
(甲蟲故云似之)楚楚鮮明貌○此詩蓋以時人有玩細娱而
忘遠慮者故以蜉蝣為比而刺之言蜉蝣之羽翼猶
衣裳之楚楚可愛也然其朝生暮死不能久存(有目前之)
(娱而不久蓋若此矣)故我心憂之而欲其于我歸處耳(于我歸處則將)
(告以人無遠慮必有近憂庶幾其有備而無患也輯錄輔氏曰人有玩細娱忘遠慮至如蜉蝣之朝生暮)
(死而不自知所以欲其于我歸處者蓋思有以警誨之耳○增釋金履祥曰君子念夫人雖不知久遠之)
(計而亦知所以自修故心之憂之而欲其以我為歸也蓋君子之于人無不欲其入于善苟有一毫自治)
(之心固君子之所欲進之也)序以為刺其君或然而未有考也
○蜉蝣之翼采采衣服(叶蒲比反)心之憂矣于我歸息
比也采采華飾也息止也
○蜉蝣掘(求勿反)閱麻衣如雪心之憂矣于我歸說(音税叶輸)
(爇反)
比也掘閱未詳(輯錄昭武黃氏曰掘通作掘說文突也注疏閱者悦懌之意此虫土裏化)
(生掘地而出形容解閱)說舍息也
蜉蝣三章章四句(憂思之意反覆道之)
彼候人兮何(上聲)戈與祋(音對)彼其(音記)之子三百赤芾(音弗)
賦也(諸本作興也誤)候人道路迎送賓客之官何揭祋殳(音殊)
也(輯錄孔疏云夏官候人上士六人下士十有二人徒百有三十人則諸侯候人亦應是士命徒數必)
(自有職各掌其方之道治與其禁令以設候人注禁令備姦寇也設候人者選士卒以為之有四方来者)
(則致之于朝歸則送之于境荷戈兵防衛姦寇)之子指小人芾冕服之韠也
(輯錄芾與韍通玉藻曰韠下廣二尺上廣一尺長三尺其頸五寸肩革帶博二寸陳氏曰凡韠皆韋為之)
(故其字從韋又以著衣畢然後著之故名為韠韠之言蔽也)一命緼(音温赤黃間色)芾黝
(音酉黜色)珩再命赤芾黝珩三命赤芾葱(淺青色)珩(輯錄佩玉之珩)
(也)大夫以上赤芾乘軒(輯錄許氏曰禮記公侯伯之卿三命下大夫再命上士一)
(命曹為伯爵大夫再命是大夫以上皆服赤芾于法又得乘軒故連言之軒大夫之車也)○此刺
其君遠(去聲)君子而近小人之詞言彼候人而何戈與
祋者宜也彼其之子而三百赤芾何哉晉文公入曹
數(上聲)其不用僖負羈而乘軒者三百人(左傳僖公二十八年注云)
(軒大夫車言其無德居位者多)其謂是歟
○維鵜(徒低反)在梁不濡其翼彼其之子不稱(尺證反)其服
(叶蒲北反)
興也鵜洿(音烏又音互)澤(輯錄爾雅作鸅)水鳥也俗所謂淘河也
(鵜處所不當處之地則欲不遂小人服所不當服之服則身不稱此見物理不可反其常也故以為興)
○維鵜在梁不濡其咮(陟救反)彼其之子不遂其媾(古豆反)
興也咮喙(音諱)遂稱(去聲)媾寵也遂之曰稱猶今人謂遂
意曰稱意
○薈(烏會反)兮蔚(於貴反)兮南山朝隮(子兮反)婉(於阮反)兮孌(力轉)
(反)兮季女斯飢
比也薈蔚草木盛多之貌朝隮雲氣升騰也婉少貌
孌好貌○薈蔚朝隮言小人衆多而氣燄盛也季女
婉孌自保不妄從人而反飢困言賢者守道而反貧
賤也
候人四章章四句(一章二章即其衣服言三章即其恩寵言四章即其威勢)
(言而且深嘆于此以甚惡于彼也)
鳲鳩在桑其子七兮淑人君子其儀一兮其儀一兮心
如結(叶訖力反)兮
興也鳲鳩秸(音戛)鞠(音匊)也(爾雅作鴶鵴)亦名戴勝今之布穀
也飼(音嗣)子朝從上下暮從下上平均如一也如結如
物之固結而不散也(專而無雜一而無二收歛之至如結之然)○詩人美
君子之用心均平專一(均平訓如一字專一訓如結字)故言鳲鳩在
桑則其子七矣淑人君子則其儀一矣其儀一則心
如結矣(鳲鳩之子七兮衆矣而所以飼之者均平如一也人之一身其容儀亦已多矣而君子之)
(容儀未嘗謹于此而不謹于彼亦均平如一也所以然者以其心專一耳其心專一則儆惕常存而施諸)
(身者無不中其常度矣衛武公以抑抑威儀為德之隅而又以不愧屋漏為德之實蓋與此詩同一意也)
然不知其何所指也(曹小國也有賢如此則曹豈止于曹哉但詩詞寬廣無嘆惜招)
(徕之意則又非棄而在野者是故不知其何所指也)陳氏曰君子動容貌斯遠
(去聲)暴慢正顔色斯近信出辭氣斯遠鄙倍(與背同見論語)其
見(音現)于威儀動作之間者有常度矣豈固為是拘拘
者哉蓋和順積中而英華𤼵外(見樂記)是以由其威儀
一于外而心如結于内者從可知也(輯錄輔氏曰陳氏引曾子之言)
(為說不惟解得此詩意出又正得曾子所言之本旨内外無二理見其内可以占其外也)
○鳲鳩在桑其子在梅(叶莫悲反)淑人君子其帶伊絲(叶新齎反)
其帶伊絲其弁伊騏(音其)
興也鳲鳩常言在桑其子每章異木子自飛去母常
不移也(蘇氏曰從其在梅則失其在棘從其在棘則失其在榛居一以俟之則無不及愚按母常)
(不移見鳲鳩之專一專一如此是以能均及也)帶大帶也大帶用素絲有雜
色飾焉弁皮弁也騏馬之青黑色者弁之色亦如此
也書云四人騏弁今作綦(絲帶則當騏弁如緇衣羔裘素衣麑裘之類欲其色)
(之相稱也)○言鳲鳩在桑則其子在梅矣淑人君子則其
帶伊絲矣其帶伊絲則其弁伊騏矣言有常度不差
忒也(鳩性專一故不失在梅之子君子之心專一故不失其外之儀衣服者威儀之一也衣服亦中)
(其常度則施諸身者無所不均可見矣○首章是即其均平而見專一之心此下三章是因其專一而有)
(均平之驗)
○鳲鳩在桑其子在棘淑人君子其儀不忒(他得反)其儀
不忒正是四國(叶于逼反)
興也有常度而其心一故儀不忒(威儀本有常度其心又復專一則能)
(使之各中其度而無少差忒者矣)儀不忒則足以正四國矣(四國者四方之)
(國非一人也然威儀俱中其度則教示之功可以均及于彼矣)大學傳曰其為父子
兄弟足法而後民法之也(𫝊引此者又以推廣詩人之意見君子之人以身立)
(教所當謹者不但容貌衣服而已然父子兄弟亦特舉其大者而言其實人倫日用之間凡可謂之儀必)
(其無不可法而後人法之也是故君子無所不用其極也)
○鳲鳩在桑其子在榛(側巾反)淑人君子正是國人正是
國人胡不萬年(叶尼因反)
興也儀不忒故能正國人(國人亦非一人正是國人亦見均及于人之意)胡
不萬年願其夀考之詞也(能正國人則願其夀考使人常有所法也)
鳲鳩四章章六句(一章言其容貌二章言其衣服三章總以威儀言之而推)
(其功用四章因其功用而為祝頌之詞又其起興之例不同首章及三章四章皆以兩句)
(興兩句其後兩句在興外惟二章則盡以下四句而興之輯錄通釋曰鳲鳩之子雖非一)
(而鳲鳩飼之之心則如一其子之飛往雖無常而鳲鳩居以待之則有常詩人托興之取)
(義者亦以應按事物之變四國人民之衆而君子則度有常而心如一也然其言之有序)
(以為君子之心如結是以其儀專一而有常度有常度是以其帶與弁亦有常而不差忒)
(不差忒是以其儀不忒而可以表正四國表正四國則其終也可以受天之禄而夀考萬)
(年是雖祝願之詞固亦天人感通之理也陳定宇曰心結而儀一且不忒表裏一致也四)
(國國人之皆正遠近一致也由之久而胡不萬年久近一致也國人願其年夀之久豈非)
(欲賴其表正之久哉)
冽(音列)彼下泉浸彼苞稂(音郎)愾(苦愛反)我寤嘆念彼周京(叶居)
(良反)
比而興也冽寒也(輯錄列旁二點者從冰寒也)下泉泉下流者也
苞草叢生也稂童梁莠屬也愾嘆息之聲也周京天
子所居也○王室陵夷而小國困弊故以寒泉下流
而苞稂見傷為比遂興其愾然以念周京也(寒泉則不能潤)
(物下流則不能及物浸漬則害物此衰周之比也而語又相應為興體○增釋許氏曰泉固以潤物也然)
(必于春夏之時乃能𤼵生至于寒則不適于用而徒以浸彼稂蕭著草而又傷之耳于以見王澤不下流)
(而所被之政非澤也所以寤而即嘆以念先王之治寤嘆則見其憂思之極嘆之不已惟寐則已爾卒章)
(則先王之政也)
○冽彼下泉浸彼苞蕭(叶疎鳩反)愾我寤嘆念彼京周
比而興也蕭蒿也京周猶周京也
○冽彼下泉浸彼苞蓍(音尸)愾我寤嘆念彼京師(叶霜夷反)
比而興也蓍筮草也(輯錄本草注曰其生如蒿高五六尺用其莖為筮以知吉凶故)
(謂之神物史記云蓍滿百莖者其下有神龜守之上有青雲覆之)京師猶京周也(輯錄)
(周京與京周京師一也因異章而變文耳)詳見大雅公劉篇
○芃芃(薄工反)黍苖隂雨膏(古報反)之四國有王郇(音荀)伯勞
(力報反)之
比而興也芃芃美貌郇伯郇侯文王之後嘗為州伯
治諸侯有功(輯錄李氏曰郇國今河中猗氏縣王制謂二百一十國為州州冇伯是九州中)
(有九伯也)○言黍苖既芃芃然矣又有隂雨以膏之四國
既有王矣而又有郇伯以勞之(前三章則衰頽相似而語又相呼此章則)
(興盛相似而語又相呼故皆為比而興)傷今之不然也(傷今思古邈焉其不可追于是)
(而周已衰固然無可為矣)
下泉四章章四句(三章以前皆以傷今末章思古所以傷今)
程子曰易剥之為卦也諸陽消剥已盡獨有
上九一爻尚存如碩大之果不見食將有復生
之理上九亦變則純隂矣然陽無可盡之理
變于上則生于下無間(去聲)可容息也(輯錄建安葉氏)
(曰一氣無頓消亦無頓息以卦配月積三十日而成一月亦積三十分而成一爻九月中)
(于卦為剥陽未剥盡猶有上九一爻剥三十分至十月中陽氣消盡而為純坤然陽纔盡)
(于上則已萌于下積三十分至十一月中然後陽氣應于地下而成復之一爻也蓋隂陽)
(二氣語其流行則一氣耳息則為陽消則為隂消之終即息之始不容有間斷)隂道
極盛之時其亂可知亂極則自當思治故衆
心願戴于君子君子得輿也(輯錄一陽在上則為衆隂所載)
(是君子得輿之象)詩匪風下泉所以居變風之終也
(輔氏曰匪風作于東遷之前意尚覬乎周道之復興也故曰誰將西歸懷之好音下泉作)
(于齊桓之後無復有興起之望矣直嘅嘆想慕之而已)○陳氏曰亂極
而不治變極而不正則天理滅矣人道絶矣
聖人于變風之極則係之以思治之詩以示
循環之理以言亂之可治變之可正也(輯錄程子)
(因解剥卦而及匪風下泉二詩居變風之終之說可謂得聖人之意矣陳氏所謂以示循)
(環之理以言亂之可治變之可正尤足以補程子之說故並載之○增釋吳師道曰先儒)
(謂匪風下泉居變風之終以明亂之可治變之可正也嘗因是而合觀二國之風乃知聖)
(人非獨于二篇為然夫檜曹其地褊小當以節儉為先在上者惟好羔裘之潔其衣服蜉)
(蝣之衣裳楚楚其下效之必有甚焉素冠之棘人安得而見乎彼其之子安得而不三百)
(赤芾乎素冠當服而不服者也赤芾不當服而服者也由上失其道故下失其常也禮制)
(廢壊奪于情欲故嘆其反不如物之無知無家也小人進而君子退威儀無度用心不壹)
(故以鳲鳩起興而嘆淑人君子之不可見篇中帶絲弁騏即上篇鵜梁不稱之反也夫端)
(慤而無情欲者質之美也其儀一而心如結者德之盛也誠有其人則不可見矣然此皆)
(周室陵夷政教衰微上無明王下無賢伯在位皆小人是以政煩賦重民生困悴以至此)
(極西周之思其能已乎聖人于檜曹小國著之以見其困之尤甚思之尤切此匪風下泉)
(之所以為終而其本意皆主于思賢以為有賢者作則反之自易聖人之意深矣)
曹國四篇十五章六十八句
(鄭衛淫僻齊陳荒穢王衰微泰強盛魏儉嗇褊急唐憂深思遠檜曹窮困而思治此諸國)
(變風之大略也)
詩經疏義會通卷七
