夏小正戴氏傳禮類三(附錄)
提要
(臣)等謹按夏小正戴氏傳四卷宋傅崧卿撰崧卿字子
駿山隂人官至給事中夏小正本大戴禮記之一
篇隋書經籍志始於大戴禮記外别出夏小正一
卷註云戴德撰崧卿序謂隋重賞以求逸書
進書遂多以邀賞帛故離析篇目而為此有
司受此又不加辨而作志者亦不復考是於
理亦或然然考吳陸璣詩草木鳥獸蟲魚疏
曰大戴禮夏小正傳云繁遊胡游胡旁勃也
則三國時已有傳名疑大戴禮記舊本但有
夏小正之文而無其傳戴德為之作傳别行
遂自為一卷故隋志分著於錄後盧辯作大
戴禮記注始采其傳編入書中故唐志遂不
著錄耳又隋志根據七錄最為精核不容不
知夏小正為三代之書漫題戴德撰也疑
夏小正下當有戴氏傳字或戴德撰字當
作戴德傳字今本訛脱一字亦未可定觀小
爾雅亦孔叢之一篇因有李軌之注遂别著
錄是亦旁證矣崧卿以為隋代誤分似不然
也惟是篇屢經傳寫傳與本文混淆為一崧
卿始仿杜預編次左氏春秋之例列正文於
前而列傳於下每月各為一篇而附以注釋
又以關澮藏本與集賢所藏大戴禮記本參
校異同注於下方其關本注釋二十三處亦
併附錄題曰舊注以别之盖是書之分經傳
自崧卿始朱子作儀禮經傳通解以夏小正
分析經得實沿其例其詮釋之詳亦自崧卿
始金履祥通鑑前編所注實無以勝之於是
書可謂有功儒者盛稱朱子考定之本與履
祥續作之注而不以創始稱崧卿盖講學家
各尊所聞非公論也其中如正月之斗柄縣
在下五月之菽&KR1048;將間諸則九月之辰繫於
日十一月之於時日也萬物不通皆宜為經
文而誤列於傳其正月之始用暢乃以解初
歲祭耒明用暢以祭自此始宜為傳文而誤
列於經皆為未允然大戴之學治之者稀小
正文句簡奥尤不易讀崧卿獨稽核舊文得
其端緒俾讀者有徑之可循固考古者之所
必資矣乾隆四十一年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
夏小正戴氏傳序
崧卿少時讀禮記著孔子得夏時於杞鄭氏注曰夏四
時之書也其存者有小正而鄭注月令引小正者八(如注)
(孟春東風解凍蟄蟲始振魚上冰云夏小正正月啟蟄魚陟負冰注田事既飭先定準直農乃不惑云夏小正)
(農率均田注仲春上丁命樂正習舞釋菜云夏小正曰丁亥萬用入學注季春后妃齋戒親東鄉躬桑禁婦女)
(毋觀省婦使以勸蠶事云夏小正妾子始蠶執養宫事注孟夏王瓜生云夏小正曰王萯莠注仲夏令民毋艾)
(藍以染云夏小正曰五月啟灌藍蓼注季夏鷹乃學習云夏小正六月鷹始摯注仲秋羣鳥養羞云夏小正曰)
(九月丹鳥羞白鳥說曰丹鳥也者謂丹良也白鳥也者謂閩蚋也其謂之鳥者重其養者也有翼為鳥養也者)
(不盡食也凡引夏小正以注月令者八)辭大氐約嚴不類秦漢以來文章
信其為有夏氏之遺書顧欲暏其全未之得政和中閱
外兄關澮藏書始得而讀之星昏旦伏見中正當鄉若
寒暑日風冰雪雨旱之節草木稊莠之候羽毛鱗臝蠕
動之屬蟄興粥伏鄉遰陟降離隕鳴呴之應罔不具紀
而王政民事繫焉蓋夏之月令也志時之有是物往往
以見言之豈謂據人所見者辭固當爾邪關本合傳為
一卷而不著作傳人名氏案漢唐藝文志不載惟隋志
有其目曰夏小正一卷戴德撰疑澮所藏即此書後讀
孔穎逹禮記正義其䟽月令注曰夏小正大戴禮之篇
名也因求集賢所藏大戴禮版本參挍信然漢唐志既
錄戴氏禮矣此書宜不别見抑不知取戴禮為此書自
何代始意者隋重賞以求逸書進書者務多以徼賞帛
故離析篇目而為此乎有司受之既不加辨而作志者
亦不復考且小正夏書德所撰傳爾而隋志云然可謂
䟽矣德西漢梁人與聖俱受禮后蒼號大戴嘗為信都
太傅而集賢大戴禮其前乃云漢九江太守戴德撰以
儒林傳考之為九江太守者聖也書藏集賢蓋久率無
有正其訛謬者使世亡漢史而大戴禮獨傳後人渠復
有知德為信都太傅者歟繇是知前代書因陋承訛流
傳及令不可復辨者蓋多矣豈特是書也哉關本戴禮
皆以夏小正文錯諸傳中渾渾之書雜以漢儒文辭醇
駁弗類且所訓疑有失本指者乃倣左氏春秋列正文
其前而附以傳月為一篇凡十有二篇釐為四卷名曰
夏小正戴氏傳關本簡編失倫悉以大戴禮是正兩書
互有得失或字衍脫不同則擇其善者從之仍注其下
而闕其可疑者大戴禮無注釋關本注釋二十三處懼
與今注相糅則云舊注别之來者宜詳焉宣和辛丑九
月一日山隂傅崧卿序
