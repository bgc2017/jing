易義古象通卷六
明魏濬撰
䷞(艮下坎上)蹇
蹇利西南不利東北利見大人貞吉彖曰蹇難也險在
前也見險而能止知矣哉蹇利西南往得中也不利東
北其道窮也利見大人往有功也當位貞吉以正邦也
蹇之時用大矣哉
小過四之五往而得中居二陰之間故利西南退則
即於艮故不利東北
前有險蹇在世塗險而止蹇在居心世以蹇而成世
道心以蹇而得行機盖足本能行因不行而後見其為
蹇也蹇則必止若不止未見其為能行也世塗之險
不可有居心之蹇不可無故知蹇而蹇惟明哲者能之
蹇時難行第一着是安頓落脚之處宜先地利險阻
可以據守若圖進取須是平原四達左右進退可以
惟其所之如蜀必得荆襄吳越必得江淮方是進取
之地往得中中國者天下之樞也
諸爻言往來者四五本是往亦言朋來故彖言見險
而止又言往得中要知蹇中自有活路可來可往須
陟歷﨑嶇險阻方見平夷大道素患難行乎患難始
可言無入不得不利東北死殺在窮山裏坐不向西
南平易四達求出脫之路直是窮到極處無進退地
步
五為濟蹇大人是天命真主故見之而有功貞是匡
濟本懷所以倡扶大義故已正則邦正為世有傾危
反側故蹇正邦正此而已當位正邦是謂大人蹇之
時用須用蹇而後可以濟蹇故大
象曰山上有水蹇君子以反身脩德
山險而上有水險之險無所之矣無所之故反反無
可别圖只索反身反身脩德平已之心世路自平矣
艮背與坎心相應君子之自反所以存心是謂脩德
初六往蹇來譽象曰往蹇來譽宜待也
初無濟蹇之位與才應隂遇險故往蹇還而就二韜
跡俟時故來譽凡譽皆二二多譽也待與待天下之
清之待同
六二王臣蹇蹇匪躬之故象曰王臣蹇蹇終无尢也
二互坎入險五在險中故象蹇蹇王臣蹇蹇君蹇臣
亦蹇也二艮體不獲其身故匪躬
初以不往為譽二以匪躬為无尤此事内事外之别
應止應行匪獨自處一譽一尤亦關天下之口
楊氏云諸爻皆不許其往惟二五無止辭二為大臣
五居君位若不往以濟誰當其責乎兩爻皆不言吉
凶世難方殷屬之君相無可卸責者故成敗利鈍可
置不論
九三往蹇來反象曰往蹇來反内喜之也
三應上上在險極宜反而就二二忠貞之性而歉於
才喜剛有力者助之反與反身之反同安其身而後
動也
上來碩四來連皆來就三三又反就二以圖共濟非
不往也卦惟此爻得力
六四往蹇來連象曰往蹇來連當位實也
四居兩坎之間力難獨進故退而連三卦之三五皆
當位而實五君位罹蹇方大諸爻中惟三才力獨勝
與五同德所謂異位同功欲夷大難非三不可
三與二同居下體故曰反四與三上下兩體故曰連
九五大蹇朋來象曰大蹇朋來以中節也
五動為坤西南得朋
人主之蹇國步艱難關於宗社故為大蹇譽反連碩
皆養其精銳儲其才具以待五用五在蹇中以信義
聯屬以意氣激發英雄響應自然不招而集故曰朋
來此來義與諸爻異諸爻皆自上來下此是衆心趨
附以五為家盖合衆來以為來者
上六往蹇來碩吉利見大人象曰往蹇來碩志在内也
利見大人以從貴也
隂居險上無所往矣有三之應才力宏鉅為當世之
所倚重來而就之厥功可集五乃天下真主人心天
命所歸故謂之貴五方延攬英雄上與三杖筴歸附
策名䜿勛得主而後可遂
三以二為内上又以三為内志在救時如赴其家往
而復來無非求同心之助鏟平欹險以還蕩平耳
䷧(坎下震上)解
解利西南无所往其來復吉有攸往夙吉彖曰險以動
動而免乎險解解利西南往得衆也其來復吉乃得中
也有攸往夙吉往有功也天地解而雷雨作雷雨作而
百果草木皆甲拆解之時大矣哉
自臨來初之四入於坤體坤居西南又為衆初二俱
陽初往而二不往往則得衆不往則得中初越二進
四為有攸往在初為夙
上動下險險以動則出險上矣故免乎險
西南在地分為平易之方在治理為平易之政平易
近民民必歸之无所往無苛求也來復得中平定安
集之意夙兼豫速二義不豫則不能速衆結皆解一
結尚存不謂之解父子不可為兩家有攸往而夙則
衆解而一亦亡是謂解之於無所解故有功而吉
雨下雷作萬物出乎震生機於此而動沍寒閉結之
後非雷不開非雨不潤盖雷雨氣之解也百果草木
甲拆形之解也形随氣舒而在在暢遂故解之時大
解止言時不言義與用王輔嗣曰難解之時非治難
時也故不言用體盡於解無有幽深故不言義屯雷
伏坎中故草穿地而未申建侯不寧所以宣未逹之
生機而不至於鬱遏解雷出坎上故草木出地而甲
拆來復往夙所以養已舒之生性而不至於夭殘
象曰雷雨作解君子以赦過宥罪
天地之解以氣氣不動則不能逹故以雷雨宣其仁
君子之解以政政不静則入於苛故以赦宥疏其澤
不用動而用静君子所以善體天地之心
赦過宥罪難解之後固宜霈德亦令反側子自安易
筌云方其蹇也惟是反身脩德及其解也又惟赦過
宥罪責已嚴待人恕乃為君子之心事
初六无咎象曰剛柔之際義无咎也
初與四易位剛柔相應易位所居失正似乎有咎剛
以濟柔故無咎大難初解初能居以安静四以果決
濟之不競不絿正得解之善道
九二田獲三狐得黃矢貞吉象曰九二貞吉得中道也
坎為狐三狐坎三爻也二以剛居中一陽貫於二隂
之間剛象矢中象黃矢射狐所用得黃矢得射狐之
具
狐之妖在心獲狐非但得其妖邪之狀直發其妖邪
心事暴揚以示於衆使之無所容其喙息則正氣自
伸矣故曰貞吉得中道者有除害之勇而出以紓徐
審視而後發矢中蝨之心而懸不絶也
六三負且乘致宼至貞吝象曰負且乘亦可醜也自我
致戎又誰咎也
三隂承陽象負坎為輿三居坎體之上象乘坎為盗
又互離戈兵象寇至
負且乘即是致寇之道
世難方殷容有小人在位非但是亂朝無清議或亦
人主使貪使詐之權既解則時清目明公道昭布邪
人竊據衆矢叢之矣是招盗也故自我致戎負且乘
何以云貞小人巧取世資亦必有道或以才辨集事
或以智力竪功於世或有所濟人主悅之但以市道
用不脫負販伎倆耳
九四解而拇朋至斯孚象曰解而拇未當位也
四震體震為足三居震下象足之拇四動為坤象朋
四與二二陽是卦中任解之事者乃君子之朋三
邪媚小人巧於依附四與之比宜於解去去之而後
君子之朋集斯孚者二陽原以氣類相屬似乎形跡
可捐但使小人間於其中不能相就終伏交搆之漸
必拇解朋至而後可以言孚
六五君子維有解吉有孚于小人象曰君子有解小人
退也
五與三隂同類而德柔中混跡小人之中默行解去
之道心必於解而形不露潛孚默奪遂能化小人而
使之孚不但削其籍奪其權而已盖志決則情不能
撓跡冺則隙無可窺解之最善者也心要君子信易
要小人信難小人退如云不仁者遠小人自退非屏
逐放流之用
上六公用射隼于高墉之上獲之无不利象曰公用射
隼以解悖也
居卦上象公坎為弓象自下射上三互離象隼居坎
之上象高墉
隼據高墉之上據乎内而向乎外内憑宫闕外闞郊
畿小人居要津而解之難措手者故以屬之於公墉
之隼猶城之狐有所憑依非爵位隆崇身關宗社休
戚之公不任此事
狐地伏二承三居下故以為狐而用田隼天飛上應
三居上故以為隼而用射
為狐之媚其伏匿深田所以發其蹤為隼之鷙其飛
揚疾射所以殺其性兩俱言獲喜解之情得遂
䷨(兊下艮上)損
損有孚元吉无咎可貞利有攸往曷之用二簋可用享
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
減一陽為損增一陽為益陽體實也互震震仰象簋
坎四樽簋貳缶亦互震比初盈缶初動為震缶簋皆
體仰而上虚損民奉君為輸納損人奉神為祭享
有實實為民之心所損必非得已而民亦信之故有
利無弊一時權宜百世不能易一人節制天下不能
違四善備矣二簋可用享謂所損至薄非竭流而漁
也薄可以感召神明之享不必求備物則薄亦可以
佐公家之急不必盡錙銖治人事神惟在有孚之格
而已看曷之用一語寫出人君調劑萬不得已而損
之意
上有急而下應之民義不得不然但帑藏空虚之時
閭閻必然蕭索下有損上亦必有損而後見君民一
體減膳徹樂之類是已故曰其道上行
剛何故必損之以益柔三剛在下則太盈三隂在上
則太虚損下之盈以益上之虚而後無偏贏偏縮之
患以一陽益一隂而未動者居其二不過少損而已
故額外之取無多而數中之簋可殺時使之也
象曰山下有澤損君子以懲忿窒欲
為學日益先損而後得益故損言懲窒為道日損先
益而後得損故益言遷改損不在忿欲中減少益亦
不在善上增多虚其心實其腹則懲窒遷改之功一
時齊到
臨深而為高者忿也忿懲則情嶽摧降而崎&KR0706;夷為
平地注下而納汙者欲也欲窒則愛河枯竭而性海
不漏鍼芒
忿之性強而傷氣少男為甚欲之情柔而傷精少女
為甚
初九已事遄往无咎酌損之象曰已事遄往尚合志也
卦損下益上下受損上受益故下三爻言損之事上
三爻言益之事益六爻以此反觀
初與四應則四之事即已分内事視為已事當如救
焚拯溺焉得不遄遄則無所不用其損損已之智識
損已之精力又有犯天下不韙而損其名冐智士不
為而損其生皆謂之損損之淺深随事之重輕而有
分别若損其身名而無益事之成敗則損之過矣故
用酌之一義濟之損其應損而不損其所不必損適
如損之分數而止損之善也
尚合志彼此相得之深故事為已事雖欲不遄不得
九二利貞征凶弗損益之象曰九二利貞中以為志也
利貞征凶皆戒辭五體隂而性止近於委靡自安不
是有為之主二之難進盖以不召之臣自處風世之
節又高於經世一等所補益於世者不在損也
初尚合志赴知已之急二中以為志抱孤立之操一
出一處總之有補世道非無志者所能
六三三人行則損一人一人行則得其友象曰一人行
三則疑也
三兊體象友二體隂陽皆應亦有友象損益惟友道
易見故聖人有益友損友之說
三卦之所以為損者此爻正發當損之義一人不去
只是三箇陽為隊三箇隂為隊三行而耦於上則初
亦耦四二亦耦五六人遂成三耦而各得其朋一損
而六益故不得不損
事至一人謀之一人決之便可行矣再參一人來又
生一番議論多言亂聽心無適主以至遲疑不斷故
疑生於三惟兩則專
六四損其疾使遄有喜无咎象曰損其疾亦可喜也
卦損陽補隂陽有餘隂不足四隂正是不足之病所
喜居正神氣不足元氣猶未受傷輔以陽劑則疾瘳
矣初以四事為已事而遄往四宜委心以聽使遄者
得以亟施治療則有喜而無咎損其疾只是決其心
之疑畏振其氣之頽靡而與之濟天下事然四不使
之如諱疾忌醫初雖是起沉振廢之手亦無如之何
矣
有疾者必使人治之有危疾者必亟使人治之損其
疾自危其疾也故遄夫惟病病是以不病故有喜
蘇傳曰下之所損者有限而上之求益者無已此下
之所病也我去是病則夫遄者喜我矣自初言之已
事遄往則四之求我也寡故酌損之自四言之損其
疾則初之從我也易故遄有喜
六五或益之十朋之龜弗克違元吉象曰六五元吉自
上祐也
損益體内虚外實似離象龜頤象同
五亦是隂當受陽益臣民歸心膺寳籙而朝玉帛乃
是天授非人力也一云龜弗克違龜之從也可卜天
意故曰自上祐
上九弗損益之无咎貞吉利有攸往得臣無家象曰弗
損益之大得志也
五以下互坤坤為臣上據坤象得臣
上是自三損而來受益於下多矣至此不復損下惟
議所以益下者既享萬方貢稅則蠲租薄歛因民之
利以遺民亦其時也占與卦辭略同卦不得已而損
下當虚之時此得已而反益下當盈之時損益無非
為民非自利也家於仕者人臣常態上既藏富於民
而以四海為筐篋臣亦化之所得之臣皆不畜不察
而國爾忘家所謂去利懷仁義以相接益孰大焉
䷩(震下巽上)益
益利有攸往利涉大川彖曰益損上益下民說无疆自
上下下其道大光利有攸往中正有慶利涉大川木道
乃行益動而巽日進无疆天施地生其益无方凡益之
道與時偕行
下體震震為足為大塗象利往震巽兩木象舟楫象
涉大川
下之益上以有所損為益上之益下以無所損而益
故損下益上聚少為多所損不過錙銖而民不堪其
命損上益下散多為少出諸口而有餘所獲不過斗
升而上已見其德
自上下下如雨下土實有沾濡非賦芓談梅之術王
霸之分在此
凡損已益人所如未有不順中正益之權也得其權
則懷子惠之心得均平之體故鹿臺之散為宜而洛
口之散為濫損已益人於人必有所濟兩木益之材
也有其材則上無虚貸之恩下蒙實受之惠故遊宴
興作亦可以救荒而算緡貸錢總歸於滋弊利攸往
即大作依遷之類其難有如涉大川雖兩舉之而實
一意
上乾下一畫於坤而為巽象天之施下坤上一畫於
乾而為震象地之生坤土疆象本下坤來又互坤故
兩象无疆
二簋有時損之時也動㢲施生益之時也造化人事
總容不得一毫人力陽動草長果熟蒂落需其時之
自至助長之失無異揠苖日進者日日有進非一蹴
所致
象曰風雷益君子以見善則遷有過則改
風非為雷而發雷不因風而起兩者至則齊至故止
曰風雷益雷風恒亦如此更不再添一字風自於近
而之於遠有由此適彼之意雷震於下而奮於上有
捨舊為新之意善與過乃對立之境去一分人欲還
一分天理改即是遷不易念而是
學問只在一見字見是性體自見非緣識起見如緣
識起見則善與過須着幾番比量較勘方得如何合
下便見得如此分曉如見賢見不賢見義不能徙見
不善不能改聖人金鍼撥轉正在此處不則摘埴索
塗㟝嶁汙邪在前舉無所見何從下遷改之力遷改
只是使此見不落空耳
問曰此善是繼之者善為他帶得善之分數來故撞
着便見否雖然如此繼善已是第二層見善却有以
不善為善時節仁者見之謂之仁智者見之謂之智
亦只是見的錯了
初九利用為大作元吉无咎象曰元吉无咎下不厚事
也
下體本坤坤道无成一陽下而為震乃振動有為之
時非復不敢成之時矣初是受益之爻益以興利必
大有造於民而後可第恩深義重既不待酌之而後
損位卑圖大又難於益之以弗損則計圖其萬全利
求其無害至於元吉而後无咎所居之地然也
六二或益之十朋之龜弗克違永貞吉王用享于帝吉
象曰或益之自外來也
震為帝㢲為史巫處震而受㢲之格象用享子帝二
即損之五亦是龜從用享與上祐同旨
損下卦之三益上卦之上而五受之五君位之正也
故曰自上祐損上卦之四益下卦之初而二受之二
臣位之正也故曰自外來
聖人先成民而後致力於神益之二益民之道已盡
民力普存之時故曰用享享帝見惟天降於下民君
承天臣承君祗為益民此外更無所事
六三益之用凶事无咎有孚中行告公用圭象曰益用
凶事固有之也
三多凶處益故以凶事為益三公位震又為玉象公
象圭公見天子執桓圭九寸
霜雪露雷無非教艱難危險無非益凶事如出師鑿
凶門之類凡危險不測之事皆凶事也忽然投之非
其所召而亦無可推謝君子之遇凶惡衣糲食致觳
以自貶人情居其害則圖其便困其患則思其備操
危慮深慧智自啓生於憂患其益滋多凡事皆容不
得一毫虚假而凶事為甚吉凶判於毫末利害定於
斯須一不為人所信則不可補救矣中行是孚之用
處信人衷無岐徑平易而不為詭激方能使人不疑
告公用圭信於君乃可以無往不信而轉凶為吉也
承當凶事者受凶事主張凶事者不受凶事不受
凶事身在甕外故能轉甕轉凶為吉而固有之天不
亂
蘇傳曰禮之用圭也卒事則反之圭非所以為賄以
致信也信則已非有以與之享其信者亦無所於取
也愚謂有損之益有限無損之益無限如帝之來格
於王未嘗有所取於王也龜之示我從違未嘗有所
受於龜也享終而簋還實圭獻而圭旋反益之最真
切而最博大者不過如此必曰損此而後益彼小之
乎其為益矣
朋龜之益順而益之凶事之益逆而益之皆非所期
而至二曰外來受順益易三曰固有受逆益難
六四中行告公從利用為依遷國象曰告公從以益志
也
四與初易位而成坤下依乎震初遷去而六四來依
遷國之象
益下之志上信於君而君從之中行本可從君安得
不從遷國必有所依依不是強大必是形勝觀盤庚
三誥遷國是何等大事又是何等難事遷國可從何
事不從中行之得君如此
九五有孚惠心勿問元吉有孚惠我德象曰有孚惠心
勿問之矣惠我德大得志也
問如堯問天下治與不治與之問人主咨求民瘼是
此實心做出有實心必有實惠可弗問矣我五自我
也惠訓作順惠我之德則飲食作息而民不知所謂
順帝之則上以實心為孚下以忘德為孚王者之民
皥皥故曰大得志
下對上曰告上咨下曰問志在下必得命而行志在
上可忘言而治
上九莫益之或擊之立心勿恒凶象曰莫益之偏辭也
或擊之自外來也
上體巽巽進退不果象勿恒與恒三同
上三爻皆主自損益下上九剛躁居益之極下施之
情已倦變而求益於下故曰立心勿恒損下者權宜
之用益下者經常之理勿恒則民不見德惟賄是求
爭民施奪凶道也求益得擊故曰外來
二之吉虚受益上之凶滿招損
䷪(乾下兊上)夬
夬揚于王庭孚號有厲告自邑不利即戎利有攸往彖
曰夬決也健而說決而和揚于王庭柔乘五剛也孚號
有厲其危乃光也告自邑不利即戎所尚乃窮也利有
攸往剛長乃終也
兊為口揚號告皆取上兊之象
復純隂之後隠隠一陽纔回即喜之曰出入无疾曰
朋來无咎夬衆陽幾盈寥寥一隂未去反憂之曰孚
號有厲曰不利即戎喜陽之來數其七日而來復虞
隂之不去恐其一日之尚存互觀之聖人之情見矣
朋輩之方來益衆不孚號則不聚出入之疾根尚在
不自治則旋生
乘小人之勢去故王庭而可揚邪正無相容之理虞
君子之勢盡故即戎而當戒盛衰有倚伏之機賢並
起則名相高而成軋故戒之以孚賢既聚則人為耦
而多疎故示之以號正人失志者戒備嚴有危勢亦
有危心正人得意者慮患淺無危心更有危勢皆聖
人為君子細計如此
小人難去第一是罪狀不明朱子云小人有生以來
自朝至暮無非罪惡不可殫數愚謂欲指小人罪狀
如山岳之積何處不可為辭而獨舉柔乘五剛一件
盖一以暴小人之顯過一以倡君子之同心以此號
衆故得五陽協力然則與即戎何異小人之情狀既
著衆正執言有辭自然抱頭鼠竄不暇斧鉞刀鋸可
以置而不用此是决去小人之善策所謂决而和者
亦不出此
所尚乃窮恐其自相標榜以至持之太急反為小人
所乘如陳竇訓注之禍剛長乃終亦只培得正氣完
邪氣自消非廹之而使終也
宇宙清明止是正人一途不礙如使舉足便躓一步
不能行世道可知已君子有君子之臭味留一小人
參之自然荆棘漸生終是不了世界故復與夬皆言
利往復剛初長至夬而剛長乃終過此純乾莊馗坦
道全無片地偏頗儘君子行往方是完畢之局故曰
乃終惟君子可以言終坤之用六永貞亦曰大終小
人而言終則萬古長夜矣
象曰澤上于天夬君子以施祿及下居德則忌
地下泉澤之氣上升為天之雨露雨露降則物受其
潤澤以生若只浸其根荄不仰受雨露之氣如屋底
不生樹木即有亦不蕃茂故鹿臺鉅橋之散省耕省
歛之補皆王政所先按月令三月天子布德行惠賜
貧賑乏夬三月卦也
初九壯于前趾往不勝為咎象曰不勝而往咎也
許多君子在前初雖正類位卑名微却爭先前往即
無必勝之理矣有勝形而偶不勝尚未為咎未有完
策而以前致敗斯為咎也兵法云先勝而後戰又云
先為不可勝以待人之可勝不勝而往正與此反楊
誠齋曰勝在往先者勝往在勝先者不勝况不勝在
往先乎
壮于前趾壮于頄大壮四陽夬又進而五陽仍用壮
義壯初壯于趾尚未遽前此壯前趾則其進尤銳凡
初登正人路上英氣勃勃不及細思舉足便前世人
多坐此弊一曰征凶有孚一曰不勝為咎恃正恃衆
以此致敗
九二惕號莫夜有戎勿恤象曰有戎勿恤得中道也
上隂在卦之終象莫夜之戎剛居柔位象憂恤憂也
既惕而號非但不壯趾壯頄亦不壯於心矣莫夜勿
恤有不可勝者在
九三壯于頄有凶君子夬夬獨行遇雨若濡有愠无咎
象曰君子夬夬終无咎也
乾首之上象頄以剛居之象壯頄上隂兊體有雨澤
之象
君子决小人只患决志不堅志在必决不動聲色可
也三所處與衆陽異欲合不可欲絶不能故壯于頄
壯頄固由邪正非耦義形於色亦是恐衆君子之愠
而略示形跡耳如此則為上所見而禍至無日矣若
就親狎之中行潛圖之術去之尤不費力冐一時不
韙之名以成天下事終何咎焉
遇隂而怒於面三之正也嫌三而愠於心諸陽之正
也冺其跡而甘若濡之愠非堅忍有决志者不能漢
之王允晉之温嶠似之
九四臀无膚其行次且牽羊悔亡聞言不信象曰其行
次且位不當也聞言不信聰不明也
四居上卦之底為臀上兌為羊四居羊後象牽羊乾
為言四近乾互亦乾聞其言也困兑上有言不信是
已言人不信已此乾下聞言不信是已不信人
四之才力止合因人成事讓有力者居先而已副之
若首倡非所長也聞言不信是直指四之所短陽不
中而居隂躁人也近作激語雖新而非易例人品雖
端才能未必即稱禀受自有分數已不自見而人見
之故須採聽人言詢謀於衆若不自揣強取任之於
已古之以同事倖功搶先致敗者往往而是如張德
遠甚等正人富平之敗以執拗僨事故知聽德之聰
所以成任事之美
九五莧陸夬夬中行无咎象曰中行无咎中未光也
莧柔物生於隂地在五之上是生於陸矣莧三月生
瓜五月生故夬言莧姤言瓜
五與三所處相似五比上三應上割情斷愛事之
所難故兩爻特下夬夬二字使知裁斷三猶壯頄五
乃莧陸三居衆正之中漸染於君子者深五居人主
之位惑溺於小人者久重權在手不難去邪而牽
繫之私未能割絶故雖中尚為未光所以重責人主
上六无號終有凶象曰无號之凶終不可長也
勢之盛者必衆心之同上无號與卦之孚號異矣君
子曰號小人亦曰號所謂正人以邪人為邪邪人亦
以正人為邪孤隂處垂絶之勢呼之無應知其氣息
之不長矣孤隂窮極猶然欲號小人怙終至死不悟
无號是拚命一决如獸窮之攫更為可畏故决之
者用說用和
䷫(巽下乾上)姤
姤女壯勿用取女彖曰姤遇也柔遇剛也勿用取女不
可與長也天地相遇品物咸章也剛遇中正天下大行
也姤之時義大矣哉
六陽正滿一隂忽從下生出於意外一隂來便占了
一陽地位言隂是偶然得之非所期也故名姤一陽
來則曰復一隂來則曰姤可見世界原是君子世界
無邪人分數
隂與陽本不相下一隂悍然敢入五陽羣内了不為
異看此人入來是壯否是可懼否若不即時拒絶以
至引類呼朋君子皆須避位讓之為計晚矣一隂之
卦惟姤與小畜是小人用事小畜三妻四上婦四已
成妻道必至反目已成婦道必至征凶此猶曰女乃
是未為人婦人妻者此時不娶自免晨鳴之禍幽王
不納褒戎晉帝不納賈種必不至滅赫赫之宗周而
見銅駝於荆棘故與其興稅輹之嗟毋寧貽虚筐之
嘆
夬主五陽姤主一隂夬柔乘五剛故曰終不可長姤
柔遇五剛故曰不可與長
天地相遇是亢陽之天隂土滋潤之氣忽自下起萬
物生機暢遂爛然滿目姤是五月之卦嘉會之時萬
物皆相見焉故曰咸章
天下大行是寫正直蕩平氣象
大者贊姤之辭咸章大行則姤之時義大有可喜不
可與長則姤之時義大有可慮可喜之大聽之於遇
可慮之大不可聽之於遇天人際焉故大
象曰天下有風姤后以施命誥四方
物如何得與天遇風下則物遇天民如何得與君遇
誥命下則民遇君上下相通只此一線氣脈如盤庚
之諄至漢詔之温厚與山東布詔父老垂泣思見德
化之成豈不勝如面命
初六繫于金柅貞吉有攸往見凶羸豕孚蹢躅象曰繫
于金柅柔道牽也
巽木乾金象金柅豕汙而躁巽為躁卦初濁隂居下
象豕之羸
繫于金柅初自繫也安於柔下貞也往見凶凶禍之
途分明在前往即見之矣初小野心尚未得逞故以
兩途示勸戒然豕以羸就繫未必俛首帖耳拴繫不
牢終當脫金柅而去則獗張以逞躑躅之性信有日
矣前人有繫驢之說與此相類又曰駒係不忘馳鼠
伏偷心在有繫之者即有牽之者繫柅之牽不如豶
牙之慶隂道駸駸向長之勢杜之難即如志君子庸
無早戒
一隂初生聖人防其始一隂未去聖人慮其終只於
弦望晦朔之間觀月之虧盈其理自見
像抄曰剝上碩果反則為不遠之復夬上无號反則
為羸豕之孚君子無故而去有時乎復仍有引過自
咎之心小人有故而去有時乎姤無非報復毒螫之
意
九二包有魚无咎不利賓象曰包有魚義不及賓也
在中曰包詩白茅包之魚隂居初象
包有魚魚在我包裹之内縱操惟我但着一包字則
以調伏為包亦或以優容為包若但示優容而無調
伏之方使之得與衆賓相遇為害大矣小人之性制
之則伏縱之則起無可使遇賓之理以義决之定是
少假不得初之不及衆陽以有二在包中之魚得及
於賓則莫適為主矣
九三臀无膚其行次且厲无大咎象曰其行次且行未
牽也
三孤立無與又不與隂遇不任治隂之事然初隂始
遇而曰柔道牽二處羣陽之中而曰行未牽初求黨
援之心急三望孚結之意疎也
三是夬四倒居之位仍其象稱臀李鼎祚云巽為股
三居股上象臀
九四包无魚起凶象曰无魚之凶遠民也
二不包初初將進而逼正故為不及賓之邪人三已
包初初不得進而應四故為不可遠之民庶四之民
而二包之紛爭之難起矣失民而曰遠民得其心斯
得民遠民君失德也
九五以杞包瓜含章有隕自天象曰九五含章中正也
有隕自天志不舍命也
魚與瓜皆隂物體柔而善敗魚餒瓜潰必先自内取
以喻小人絶肖杞一云枸杞也與瓜皆五月生故以
取象
處小人之道只是居身正大便已降伏一半兼之秉
性剛决處置得宜自無内潰之患不必吐露精彩用
其聰明盖精察聰密之處正小人所伺間以乘者也
有隕自天本含章來世道復還清眀若天授之君子
未嘗用智力其間者君子舉心動念與天為徒氣運
之回若或授之雖曰天道實由人事
上九姤其角吝无咎象曰姤其角上窮吝也
乾為首上居乾上象角
角未有可與人遇者孤孑不與衆諧如以角待人來
者祗遇其角耳阮孚謂卞壺曰卿常無閒泰如含木
石不亦勞乎陳氏曰姤其角不問當遇不當遇皆不
與之遇不遇其所當遇故吝不遇其所不當遇故无
咎愚謂只為見得自家是處得自已高舉世無當其
意者故爾如二之包五之含皆其所不能也
䷬(坤下兊上)萃
萃亨王假有廟利見大人亨利貞用大牲吉利有攸往
彖曰萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣
觀四之上五以下仍有觀象象假廟又艮為廟互艮
渙假廟亦互艮也
王大人皆五象
卦辭作五項又作二項皆非依彖傳作四項上二項
是聚下二項是聚時所行之事上亨統言其理下亨
乃利見項内聚之大者無如神人之交君臣之會故
特舉以繫聚義據朱義假廟内有二聚利見兼利貞
亦二聚聚之道備矣又於聚中標出大牲攸往二義
以為聚時所宜故曰順天命
祖宗百世之精神惟於祭時相接故僾然必有見於
其容愾然若有聞乎其聲祭之聚至祖考之聚亦至
矣君臣千古之會合惟以一正相通故真主出而紛
爭定豪傑赴而風雲從聚者不散散者亦可復聚矣
蘇傳曰天下未有能萃於一者也大人者能因其
所萃而即以付之故物不必皆萃於我而天下之能
萃物者非我莫能容之故其為萃也大
國之大事曰祀人主有大事必有惠以及於下祭統
云祭澤之大者也其義則於餕見之故曰五世之廟
可以觀政
祭用數之仂總其一歲之入以其十一為祭時絀不
可舉贏聚則物力有餘舉贏之時用大牲以昭普存
之民力
蔡虚齋曰利有攸往語成器而動也徒手舉事未有
能濟若聚而不往是亦徒聚
事天故尊祖尊祖故敬宗敬宗故合族萬物本乎天
人本乎祖人一族也萬物亦一族也此處冥漠幽元
想其聚之境象了不可得立廟祀先求之隂求之陽
以為實有在焉而可求者非深知鬼神之情狀者不
能為也人臣之求真主與萬姓之歸有德試問其精
神如何契合嚮赴何為真切雖智者不能形容此之
聚謂之真聚其糾結而不可散者在此
象曰澤上于地萃君子以除戎器戒不虞
水反其壑則草木彫而萬物蔵澤上于地是水泉随
陽氣以動自下升上萬物因之生長蕃茂有萃聚之
象
地能聚澤澤亦能潰地王輔嗣云聚而無防則衆生
心
萃者干戈定戰爭息後之事安阜豐美人聚物聚人
聚則相於競物聚則相於滛公卿大夫侈汰而求餘
商賈農工奔走而不足智巧繁興機械並出爭之端
於是乎起散之形又於是乎伏矣此時德失而刑勢
不能止兵刑之大者也姦利之民化為盗賊則鞭笞
之用變為干戈矣是以古者擁衛之具必謹於無事
之朝訓練之方必講於三農之隙逆其勢之必至若
待野燧郊壘而後圖之晚矣此聖人幾先之哲與舞
干因壘並行不悖倘如後世之銷鋒鏑銷兵滅亡禍
不旋踵則知散而不知聚也
器除其舊君子無耀武之心戒非所虞君子懷願治
之意
水伏地中坎水之險内藏故師以容民畜衆澤在地
上兊金之銳外耀故萃以戒亂除戎容民則比閭術
黨有伍兩之形去兵而錢鏄耰鋤無戟矜之用
初六有孚不終乃亂乃萃若號一握為笑勿恤往无咎
象曰乃亂乃萃其志亂也
四向上則為兊口向下則為艮手號笑兊象握艮象
若號一握為句猶俗言一把號其素相提携把握
之人二三以為笑也乃亂乃萃離合之情未定亦只
求萃之心太急
六二引吉无咎孚乃利用禴象曰引吉无咎中未變也
引張也開弓謂之引高則挹之下則張之二為二隂
所繫非振舉開拓不能脱去以上萃於五結主之忱
五鑒而信之故用禴可孚兊上引兊未光萃以正相
求故可引兊以邪相說故不可引也
禴夏祭也以聲為主重不在牲所謂以少為貴也人
君之祭情文俱備宜於隆故用大牲人臣之祭多儀
成享不嫌於薄故利用禴
六三萃如嗟如无攸利往无咎小吝象曰往无咎上巽
也
三上之聚此緣是安排已定無可别求以僚屬則彼
此之譽望俱輕無望相濟之助以友朋則人已之蘊
藉皆淺難期麗澤之功獨是相應之常分不失而已
互卦巽故曰上巽三上巽而上未安三嗟而上亦涕
不能相濟可知
九四大吉无咎象曰大吉无咎位不當也
九四才德不足本非素望而人推主眷無因至前如
鄭綮之笑殺他人馮道之癡愚老子身且知之不勞
而據相位豈非大吉然非有營而致亦無可咎
九五萃有位无咎匪孚元永貞悔亡象曰萃有位志未
光也
五是有元德者何以有匪孚之悔二正應為初三所
比雖有用禴之誠未能上達故須永貞堅此任賢勿
貳之心而間隔之悔自亡矣中未光是二有未變之
中不能自明只為五之見未徹位雖尊而應未至故
有待永貞之久
上六齎咨涕洟无咎象曰齎咨涕洟未安上也
兊象口故咨兊為澤在鼻為涕在目為洟
齎持也咨問也齎持其所欲為以咨問於有識者且
問之而至於涕洟以告必有哀其誠而為之謀者矣
柔處萃終時勢所遭能憂猶可免咎
未安之心即敬之一脈聖哲用之以憂勤啓業其次
用之以慎慮圖安雖綿才遇運終恐懼悲哀猶可免
咎彼昏不知嘻然如燕之處堂以危為安所謂樂其
所以亡也
䷭(巽下坤上)升
升元亨用見大人勿恤南征吉象曰柔以時升巽而順
剛中而應是以大亨用見大人勿恤有慶也南征吉志
行也
小過二柔升四西南之巽移位東南坤自北來居之
當南訛之交象南征南征文明之象仕進者以之
氣下沈則欝上升則暢木乘氣之升柯榦枝葉扶疎
直上資始則為元流形則為亨君子乘時而出逹道
行志巽順之善升剛應之得升亦只逄時之會君求
我應定無阻塞木德之王乘乎春君子之出乘乎遇
時也
君子易退難進士不求君而君求士幣聘之三至枉
顧之頻煩而後可以勿恤勿恤是點出君子難進之
心非恤君之弗遇實恤道之難行
用見大人非君用我而我用君如賈生不能用文帝
雖有前席之遇何為
易凡言大皆陽也乘運則大在君故士擇君而龍虎
會以風雲抱道則大在士故君就士而弓旌賁於巖
穴
上與前皆屬南升則自下而上行則自後而前故曰
南征凡欲韜晦則退而後後則甘沈冥而不返欲有
為則進而前前則任世道而不辭南征志有所為也
象曰地中生木升君子以順德積小以高大
故者以利為本德性之德也木亦一性也木種落地
勃勃含有生性積之而至干霄聳壑於萌蘖無加也
德之生機亦然善端初動駸駸自不容已積之而至
高大於小無加也故積善如長日益而人不知順之
而已不順則為揠助之槁為斧斤之夭世之有完木
者鮮矣
小與高大是一念萬念若後念不如初念祗是初念
未真未涉世而脩涉世而變慕名義而脩得名義而
變只為不是真種子小而可積種子真也如榖子終
不變為稂莠
積與充有别否積是層而累之從一脈而升於為已
切充是擴而大之通衆念而貫於及物切
朱子曰樹木之生日日滋長若一日不長便欲枯
瘁便是生理不接學若少懈德一日不進便退
初六允升大吉象曰允升大吉上合志也
初與四皆隂皆欲上升合志故信如大畜三與上皆
陽畜極皆欲通亦曰合志
九二孚乃利用禴无咎象曰九二之孚有喜也
祭主孚孚斯用禴而利勿孚則志不役享神吐之矣
用禴深言誠可格君之意
萃二引而後孚升二不引而孚萃二有二隂之牽升
二無私朋之繫
九三升虚邑象曰升虚邑无所疑也
坤象邑三隂俱坼象虚
不虚祗為有疑世界如此其大自是才力綿弱事幾
看之未破畏首畏尾故舉步便覺有礙三剛正陽
明之性明白果决了然虚境在前可以任其登陟全
無﨑嶔阻隔足以為之礙者
六四王用享于岐山吉无咎象曰王用享于岐山順事
也
居坤體互兊上畫象岐山
四卦之所以為升者自下而上象登山以順而升象
祭誠足格幽而神享之以此事君得其升矣事神之
誠只是順惠于宗公百神祗若皆言順也
二正應故用禴四重臣故用享用禴舉其孚用享舉
其順順以事言孚以心言
非君位而稱王者随之上益之二與此凡三見又皆
取祭享為象或謂以王對神則神在王上於理不謬
但随上西山此岐山則境内山川乃諸侯所祭王明
指文王盖周公追言其事耳文明柔順以服事殷周
之至德於此益見若離上王用出征則王命也
爻中帝乙高宗箕子皆商周間近事周公偶用之以
訓爻本無别旨世儒自為多岐如西郊西山亦是近
地看此爻其理自明
六五貞吉升階象曰貞吉升階大得志也
體坤為土互震為足升階之象
四以下皆能升者然皆階之下也以我升而不能不
依於人惟至五而後升於階之上矣何也我為升者
級窮而我之升亦無所於往以我為階而聽於天下
之升此九官四岳所以應於都俞百姓之治從欲而
不識不知也
三升邑出而游應世之路五升階出而攬撫御之權
升邑無疑故目前見六合之寬升階得志故堂下即
八荒之闥
上六冥升利于不息之貞象曰冥升在上消不富也
升高不知休竟作粘壁枯升到極處無可復往好光
景都已前過了尚貪進不止豈非冥乎貞而不息積
小高大冥升即不是貞
息則必消其理不爽四時之序成功者退南征之大
人至此事業結裹成就於時當消須得一好下步升
而不已只是求有餘之意未了耳如范少伯張子房
之流既明且哲故不至冥
像抄云冥豫冥升皆不可無以救其窮者冥豫動體
聖人教之以渝冥升順體聖人教之以消各因其固
有
易義古象通卷六
