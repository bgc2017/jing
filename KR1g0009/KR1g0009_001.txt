融堂四書管見卷一
宋錢時撰
論語
學而第一
子曰學而時習之不亦說(音悅)乎有朋自遠方來不亦樂
(音洛)乎人不知而不愠(紆問切)不亦君子乎(子孔子也同門曰朋學說文覺)
(也習者習熟其所學時習言無時而不習也愠怒也)
學者覺其所固有而已故曰大學之道在明明德心本
無體虚明無所不照為物所誘為意所蔽為情所縱而
昭昭者昏昏矣是故貴於覺也不覺則何以習禹曰安
汝止習此者也文王不識不知順帝之則習此者也孔
子為之不厭習此者也無時而不習即無時而不明滿
天地皆春風和氣也其為說何如哉於是而有同志來
自遠方則知學者益廣矣此其為樂又可量哉雖然知
學者自知不知學者自不我知安可強也世之人昏昏
逐逐醉生夢死視聖賢門戶不翅若冰炭正可憐憫耳
安得以其不知而遂愠乎君子之心如太虛澄然何愠
之有
有子曰其為人也孝弟(去聲)而好(去聲)犯上者鮮(上聲)矣不好
犯上而好作亂者未之有也君子務本本立而道生孝
弟也者其為仁之本與(有子名若孔子弟子善事父母為孝善事兄長為弟犯上陵犯)
(長上也鮮少也作亂為逆亂之事也)
本立而道生以下有疑更待細勘堯舜之道孝弟而已
矣孝弟即道即仁何本何生
子曰巧言令色鮮矣仁(巧即機巧之巧令美也仁人心也)
得其本心斯謂之仁意態浮動務說人之觀聽此何所
用心哉故曰鮮矣仁言如此等人少有仁者深不然之
之辭也
曾子曰吾日三省吾身為(去聲)人謀而不忠乎與朋友交
而不信乎傳不習乎(曾子孔子弟子名參字子輿省察也不欺於心為忠不欺於言為信)
(傳者傳道也習即時習之習)
傳而不習則所學者不在己何貴於傳也然而日用功
夫往往多就交際應酬上走作故曾子三省以忠信為
先記曰忠信大道易曰忠信所以進德謀不忠交不信
則所以傳而習之者何事哉
子曰道(去聲)千乘之國敬事而信節用而愛人使民以時
(八百家出車一乘千乘諸侯之國也時者農隙之時)
只一道字便非春秋戰國氣象古註訓治殆未然也敬
事下聯著信字節用下聯著愛人字為國者所當深體
子曰弟(上聲)子入則孝出則弟(去聲)謹而信汎愛衆而親仁
行有餘力則以學文(汎廣也衆謂衆人親親炙也仁謂仁者餘力猶言餘暇也文即六藝)
(之文)
入孝出弟為弟子者職分所當爾然不謹則慢忽不信
則詐欺不汎愛衆則偏私汎愛而不親仁則無所决擇
以成其德行有餘力最宜玩味見得聖門力行功夫鑿
鑿精實學文非所急也學而一篇多說孝弟忠信四字
子夏曰賢賢易色事父母能竭其力事君能致其身與
朋友交言而有信雖曰未學吾必謂之學矣(子夏孔子弟子姓卜)
(名商賢賢易色者賢人之賢而易其好色之心也致猶委也)
賢賢而下即是古人實學吾必謂之學矣所以極言其
學之在是也四事雖排說獨以賢賢易色揭之章首最
是緊切處使好善之誠不能勝物慾之念率是以往横
流莫遏事君親交朋友其弊有不可勝言者安能各盡
其分乎曰賢曰易曰竭曰致曰信不可草草看過
子曰君子不重則不威學則不固主忠信無友不如己
者過則勿憚改(重端重也威威嚴也固堅固也無毋通與勿皆禁止之辭也憚畏難也)
氣輕志浮故不重不重則所學易摇主忠信而下所以
學也所主者忠信大本立矣自然重自然威自然固又
須得如己者友乃有益不如己是與己不相似非同志
也友同志矣又須不憚改過過而不改雖友同志無益
也或曰不如猶言不勝
曾子曰慎終追遠民德歸厚矣(慎終者不怠於終也追遠者不忘於遠也)
民之秉彝好是懿德本未始不厚也於所厚者薄始無
所不薄耳能慎終能追遠安得不一反而歸於厚哉
子禽問於子貢曰夫子至於是邦也必聞其政求之與
(平聲)抑與之與(平聲下同)子貢曰夫子温良恭儉讓以得之夫
子之求之也其諸異乎人之求之與(子禽姓陳名亢子貢姓端木名賜皆)
(孔子弟子温和也良善也恭敬也儉不侈大也讓謙遜也)
夫子温良恭儉讓以得之以得之三字當看是得也非
我求也非彼與也
子曰父在觀其志父沒觀其行(去聲)三年無改於父之道
可謂孝矣
父在而違父沒而倍者多矣觀其志觀其行而於父之
道三年無改則終身之所守定矣所以為孝有志有行
之可觀而其道可以無改非不義之父也如或非道又
當權宜
有子曰禮之用和為貴先王之道斯為美小大由之有
所不行知和而和不以禮節之亦不可行也(禮者天則之自然人)
(文之品節也和即中和之和斯指和而言小大由之言上下所共由也)
喜怒哀樂發而皆中節謂之和此即禮之所以為禮也
苟知和之為禮而禮之用未嘗不和則安有不可行者
哉有子所謂知和而和豈恣縱無法度之謂而以禮節
之者特區區文貎之末歟
有子曰信近(去聲下同)於義言可復也恭近於禮遠(去聲)恥辱
也因不失其親亦可宗也(義者宜也復踐行也因由也宗猶尚也)
信所以明義恭所以行禮非二物也何以謂之近若曰
其蔽也賊無禮則勞彼善於此云爾由是而得所可親
之人乃庶幾可尚焉故曰亦可宗
子曰君子食無求飽居無求安敏於事而慎於言就有
道而正焉可謂好(去聲)學也已
不求安飽能敏事慎言非篤志力行者不爾然須識所
敏者何事若區區末務則何就正之有
子貢曰貧而無諂富而無驕何如子曰可也未若貧而
樂(音洛)富而好(去聲)禮者也子貢曰詩云如切如磋(七多切)如
琢如磨其斯之謂與(平聲)子曰賜也始可與言詩已矣告
諸往而知來者(諂以言媚人也驕矜肆也可者僅可而未盡之辭詩衛風淇澳之篇治骨角者)
(切而復磋治玉石者琢而復磨往謂所已言者來謂所未言者)
貧無諂富無驕雖愈於常人之病然未必忘貧富也樂
與好禮則忘矣此君子所以無入而不自得子貢因悟
切磋琢磨之旨知學問之無窮是告諸往而能知來也
故夫子喜之
子曰不患人之不己知患不知人也
苟知人則知所向方矣不知從何所决擇子夏子游子
張尚不知夫子况他人乎所以知不知者安在
為政第二
子曰為政以德譬如北辰居其所而衆星共之(政者正也所以)
(正人之不正也德者得也不失其本心之謂也北辰北極天之樞也居其所居中而不動也拱者衆星環向而)
(朝之也)
德者政之所出民之歸也
子曰詩三百一言以蔽之曰思無邪(詩三百十一篇言三百者舉大數也)
(蔽斷也思無邪魯頌駉篇之語)
思無邪一語所以示萬世讀詩之大法不然則鄭衛國
風適滋蕩者之邪心乎
子曰道(去聲下同)之以政齊之以刑民免而無恥道之以德
齊之以禮有恥且格(道導也齊一之也免者苟免於刑也格正也)
德禮者人心所同有非律之於其外也故有恥且格為
民父母行政而使之苟免無恥亦可憐矣雖然猶有政
也猶苟免也後世徒刑而不及政斯民遂至於不免且
不暇免悲矣
子曰吾十有五而志於學三十而立四十而不惑五十
而知天命六十而耳順七十而從(如字)心所欲不踰矩(古者)
(十五入大學踰過也矩所以為方者即天則也)
此章六節當提起學與天命作綱領看志者所向之一
立者所守之定不惑者所見之明由是乃進而知天命
焉所謂志學學此者也學而至於知天命則至矣六通
四闢徹底洞然無所不覺無所不照過此以往復何所
知哉但熟而已曰耳順是應酬上無纖毫疑礙無一事
之不熟也曰從心所欲不踰矩是隱微處無纖毫滲漏
無一念之不熟也釋氏虎穴魔宫皆為佛事滛坊酒肆
盡是道場渠所謂任意縱横亦從心所欲矣謂之不踰
矩可乎不踰矩吾聖人所以經世所以建皇極
孟懿子問孝子曰無違樊遲御子告之曰孟孫問孝於
我我對曰無違樊遲曰何謂也子曰生事之以禮死葬
之以禮祭之以禮(孟懿子魯大夫仲孫氏名何忌樊遲名須孔子弟子御御車也孟孫即懿)
(子也)
所謂無違在於以禮然則非禮以順其親者不謂之順
乃所謂違也以禮者養生喪死種種中節無過不及之
謂玩一以字人子之責甚重孟僖子使其子學禮故告
之以是歟
孟武伯問孝子曰父母唯其疾之憂(武伯懿子之子名彘)
自疾之外略無一事貽親之憂亦可謂孝矣雖然无妄
之疾乃有所以致之其為毁傷一也故曰唯其疾唯字
與其字不可不深體
子游問孝子曰今之孝者是謂能養(去聲下同)至於犬馬皆
能有養不敬何以别(彼列切)乎(子游姓言名偃孔子弟子養謂口體之奉也)
孩提之童知愛其親本未始不孝也惟不敬故失之敬
則私意斷絶本心昭融通於神明光於四海無所不通
於是乎在養而不敬與獸畜之者無異謂之孝可乎雖
然指能養者而言耳
子夏問孝子曰色難有事弟子服其勞有酒食(音嗣)先生
饌曾是以為孝乎(食飯也先生父兄也饌供饋之也曾則也)
得父母於容色之間非先意承志者不能然須識所以
難者何在若嘻嘻媚悅不以其道則非所難也服勞具
饌亦皆人子事但不可專以是為孝耳和氣浹洽天
性昭明骨肉之間無非大順四子問孝答之不同而
其人品亦自可見游夏聖門高弟違禮節危父母之事
宜無有也故直以敬與色難警策之即此便是學問用
力精微處且未有不敬而能順色者也四者皆當以敬
為主
子曰吾與回言終日不違如愚退而省其私亦足以發
回也不愚(回姓顔字子淵孔子弟子省察也私謂退處燕安自適之際發醒發也覺也)
顔子地步已大段瑩徹當其不違如愚之時心融意會
非他人所能知也然學問之士苟自得矣目色之間便
有不言而喻者回也必待發於私而後知其不愚者夫
子之言殆喜辭也且以詔門弟子
子曰視其所以觀其所由察其所安人焉(於虔切)廋(所留切)
哉人焉廋哉(廋匿也)
所以者趨向之大槩容可勉彊也所由者日用之實事
漸不可以偽為矣若夫所安則出於中心之誠然雖欲
掩之而自有不可掩者曰視曰觀猶在事迹察其所安
得之心術之微也小人閒居為不善見君子而後厭然
掩其不善而著其善直何益哉學者於此行著習察而
反求其所安者何事焉則當有凛然於不睹不聞之際
者
子曰温故而知新可以為師矣(故者舊所得也新者新所進也)
所貴於師者求日新之功也温故而有以知新可為師
矣不温即畫斷難語進温故習不已知新進不窮
子曰君子不器(器者囿於形體之名)
子貢之達宜不可以器名矣而曰女器然則君子所以
不器者果安在哉天德昭融六通四闢
子貢問君子子曰先行其言而後從之
大率先言者未必能行誠力行雖不言可也夫子欲其
從後言之所以抑子貢使之就實耳
子曰君子周而不比小人比而不周(周遍也比偏比也)
君子之心公普小人之見偏私心本未始不廣大也意
我窒之耳一日克己何比何周
子曰學而不思則罔思而不學則殆(學乃踐履思者所以致其知也罔無)
(也殆危也)
學而不思則無致知之功故罔思而不學則無力行之
實故殆㒺者空虚無實殆者臲卼不安
子曰攻乎異端斯害也己(攻即攻擊之攻異端非正道而别起一端以誣民者也)
正道昌明異端自然衰止不必攻也求以勝之反為害
耳須識孟子距楊墨闢許告與夫子之意不殊方明此
義孟子亦只是正人心或曰攻治也
子曰由誨女(音汝)知之乎知之為知之不知為不知是知
也(由姓仲字子路孔子弟子知即覺也)
苟有真知無非實學以不知為知可乎記曰忠信大道道
只是樸實不虚偽會此樸實之旨即知矣夫子每每提
一知字只埋頭說起不言所知者何事最妙
子張學干禄子曰多聞闕疑慎言其餘則寡尤多見闕
殆慎行其餘則寡悔言寡尤行(去聲)寡悔禄在其中矣(子張)
(姓顓孫名師孔子弟子干求也禄仕者之俸也疑未信也殆未安也闕者空闕也尤者人咎悔者所以自咎也)
言招憂行招辱其禍大矣何以禄為多聞闕疑而又慎
言其不疑者自然寡尤多見闕殆而又慎行其不殆者
自然寡悔寡尤寡悔不憂不辱即所以為禄也故曰在
其中然任官擇人實未有言行不修而足以得禄者子
張不問學而問干禄夫子因其病而勉之婉而不迫矣
哀公問曰何為則民服孔子對曰舉直錯諸枉則民服
舉枉錯諸直則民不服(哀公魯君名蔣舉提拔也錯諸枉猶言置之枉者之上也枉不)
(直也)
人心是非之公一舉錯而服不服如影響可厚誣哉大
凡直道皆足以服人枉道皆足以致戾不獨人才也舉
其一端之大者耳
季康子問使民敬忠以勸如之何子曰臨之以莊則敬
孝慈則忠舉善而教不能則勸(季康子魯大夫季孫氏名肥臨臨民也莊端莊)
(也孝於親慈於衆舉善舉用善人也不能未進於善者勸者相勉從善也)
斯民尊君親上之心本未始不敬本未始不忠本未始
不勸上之人無道以臨之遂使民彝冺亂不獲盡其分
季康子魯大夫也由是而知所以臨民則善矣抑思敬
忠以勸所以事其君哉
或謂孔子曰子奚不為政子曰書云孝乎惟孝友于兄
弟施於有政是亦為政奚其為為政(定公初年孔子不仕故或人疑而問)
(之書周書君陳篇善兄弟曰友)
兄弟同氣也能孝於親自然克念同氣故書中論孝專
說友于兄弟此風俗之樞機家之所以齊國之所以治
天下之所以平也政者正也施於有政特由是而推之
耳然則夫子雖不仕未始不為政也何者而謂之政哉
千載斯言可為太息
子曰人而無信不知其可也大車無輗(五兮切)小車無軏
(音月)其何以行之哉(大車牛車輗轅端横木縛以駕牛領者小車駟馬車也軏轅端上曲鈎衡)
(以駕兩服馬領者)
信則事事皆實無信則事事皆虚
子張問十世可知也子曰殷因於夏禮所損益可知也
周因於殷禮所損益可知也其或繼周者雖百世可知
也(王者易姓受命為一世因者禮之大本損益者禮之節文也)
能繼則不失其所因雖百世如一日况十世乎惜周之
後無有繼之者大本既失而三代損益之變遂以弗嗣
如之何其可知也
子曰非其鬼而祭之諂也見義不為無勇也(非其鬼是非禮典所)
(得祭者)
邀福於非鬼而先王禮典輙廢不講後世之通患也人
病無所見見其為義而不能果决以進則何貴於見乎
聖人纔說知便說勇纔說致知便說力行見義不能勇
為見不義亦必不能勇改
融堂四書管見卷一
