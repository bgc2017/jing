融堂四書管見卷五
宋錢時撰
論語
子罕第九
子罕言利與命與仁(罕少也)
利非世俗之所謂利若世俗之利豈特罕言而已哉曰
命曰仁非可以口耳傳也故不易語雖然吾無行而不
與二三子則固有不言而言者耳
達巷黨人曰大哉孔子博學而無所成名子聞之謂門
弟子曰吾何執執御乎執射乎吾執御矣(達巷者黨名也執偏執也)
黨人能以大哉贊夫子在當時豈易得者但以博學無
所成名為大則又未知聖人之所以大耳有所執即有
所名夫子發吾何執之義其為大便自可見執御乎執
射乎吾執御矣深言其不然也所以曉門弟子
子曰麻冕禮也今也純儉吾從衆拜下禮也今拜乎上
泰也雖違衆吾從下(麻冕緇布冠也純絲也儉謂省約緇布冠以三十升布為之升八十)
(縷則其經二千四百縷矣細而難成臣與君行禮當拜於堂下君辭之乃升成拜泰驕慢也)
從衆違衆或古或今惟其可而已繼周損益規模可以
略見或曰何以又云服周之冕曰周之衰也俗壊文浮
侈然徇欲以逞無復先王之舊矣而有純儉者焉所以
特取之救時弊也此正與其奢也寧儉之意若夫子得
時行道定一代之制作必若答為邦之問而後可
子絶四毋意毋必毋固毋我
意必固我皆私也大抵都從意上起一節深一節本心
澄然虚明如何著得此四字絶者去之毋者所以絶也
子畏於匡曰文王既沒文不在兹乎天之將喪(去聲下同)斯
文也後死者不得與(去聲)於斯文也天之未喪斯文也匡
人其如予何(匡地名陽虎曾暴於匡夫子貌似陽虎故匡人圍之文即道也兹此也夫子自謂也)
(後死後我而死者據遇難之時而言也)
斯文之喪未喪在天則夫子之死生固不在夫子也匡
人且奈何哉
大(音泰)宰問於子貢曰夫子聖者與(平聲)何其多能也子貢
曰固天縱之將聖又多能也子聞之曰大宰知我乎吾
少也賤故多能鄙事君子多乎哉不多也牢曰子云吾
不試故藝(太宰官名與疑辭也固者固是也縱猶使也縱之將聖言將使之為聖人也牢姓琴字子)
(開一字子張孔子弟子試用也)
大宰稱夫子之聖而曰多能子貢答以天縱之聖而又
多能大宰未足與議也而子貢之見乃復支離如此夫
子一掃其固陋而直以不多諭之道一而已果在於多
乎知所以不多則知所以聖此語正切子貢之病不試
故藝賤故多能琴牢因舉夫子舊語助明之
子曰吾有知乎哉無知也有鄙夫問於我空空如也我
叩(音扣)其兩端而竭焉(空空者空之又空徹底洞然一無所有也叩擊也問難之也兩端猶)
(言兩項也竭盡也)
有意則有知無意則無知所貴於覺者覺此無知之妙
耳聖人之心如太虚然故曰不識不知順帝之則學者
往往以多能多識為務聖人恐起意億度之害道也特
發無知之旨以示之無知如何下文所以証也鄙夫之
問若易答矣我實空空無有止扣其兩端而已竭焉明
乎此則知雖言未嘗言雖思未嘗思而舜禹之所以不
與所以無為可默喻矣
子曰鳳鳥不至河不出圖吾已矣夫(平聲於鳳靈鳥文王時鳴岐山河中)
(龍馬負圖伏羲時出)
河圖鳳鳥瑞世之符非必皆然也夫子特假此以嘆時
之不可為耳春秋之作而絶筆於獲麟何哉
子見齊衰者冕衣裳者與瞽者見之雖少必作過之必
趨(齊衰喪服冕冠也衣上服裳下服冕而衣裳貴者之盛服也瞽無目者)
作者斂然而起趨者翼然而疾皆敬之容也於此三者
雖少必爾誠心所形無間長幼也
顔淵喟(苦位切)然嘆曰仰之彌高鑽之彌堅瞻之在前忽
焉在後夫子循循然善誘人博我以文約我以禮欲罷
不能既竭吾才如有所立卓爾雖欲從之未由也已(喟然)
(歎聲彌者愈也循循從容不迫之貎誘引進也卓立也未無也)
高而不可及堅而不可入忽前忽後而不可定此正汲
汲皇皇憤悱之時也人情到此多不能勇進夫子却循
循善誘博以文約以禮使之欲罷而不能欲見不得見
欲己不得已引而不發惟此時為然既竭吾才如有所
立卓爾雖比瞻忽不同亦只是若有所見耳至於欲從
末由則所謂高與堅者由是也本非高與堅也一旦洞然六
通四闢故又作卓爾之見此章深見得夫子善教顔子
善學處先儒論喟然之嘆當在問仁之前足以破千古
之惑矣
子疾病子路使門人為臣病間(如字)曰久矣哉由之行詐
也無臣而為有臣吾誰欺欺天乎且予與其死於臣之
手也無寧死於二三子之手乎且予縱不得大葬予死
於道路乎(夫子時已去位無家臣病間少差也大葬謂君臣禮葬道路棄於道路也)
於本分上有纖毫不安穩處便是欺天况詐為臣乎觀
死於二三子之手與死於道路之語只據本分氣象自
然正大
子貢曰有美玉於斯韞(紆粉切)匵(徒木切)而藏諸求善賈(音嫁)
而沽諸子曰沽之哉沽之哉我待賈者也(韞藏也匵匱也沽賣也)
憂則違之未嘗韞藏樂則行之未嘗求沽子貢殆失問
矣兩言沽之哉不然之辭也待賈猶言待時
子欲居九夷或曰陋如之何子曰君子居之何陋之有
(東方之夷有九種欲居者深歎諸夏之無君非真欲往居之也)
雖蠻貊之邦行矣何陋之有乎故君子無入而不自得
子曰吾自衛反魯然後樂正雅頌各得其所(魯哀公十一年冬孔)
(子自衛反魯)
未正之先雅頌必多失所雍頌也而歌於三家之堂他
可槩見斯道不行於天下晚歲而歸拳拳一魯吁真不
幸矣哉
子曰出則事公卿入則事父兄喪事不敢不勉不為酒
困何有於我哉
純德孔明無非妙用不勉而中不思而得雖應酬交錯
而我一無所有非謙辭也虚明洞洞如水鏡中象實未
嘗有也流俗於此數者多不盡其分故特揭以警之歟
然其大旨惟不起意乃善耳有意即有無意本無何有
之言學者宜聽
子在川上曰逝者如斯夫(音扶)不舍(上聲)晝夜
愚嘗作竹泉贊云源源而來涓涓而滴不晝而出不夜
而息與天地而始終惟吾之一
子曰吾未見好(去聲下同)德如好色者也
民之秉彝固好是懿德也梏之反復欲蔽情昏則去禽
獸不遠矣安得以其好色之心而好德哉易猶轉樞難
於登天
子曰譬如為山未成一簣(求位切)止吾止也譬如平地雖
覆(芳服切)一簣進吾往也(簣土籠也)
止則止於此矣而方進者不可量也或止或往誰實為
之
子曰語(去聲)之而不惰者其回也與(平聲惰懈怠也)
箇中人聞箇中語句句皆實事也無所不悅所以不惰
不然只是空言耳如何強得
子謂顔淵曰惜乎吾見其進也未見其止也
此道無窮豈有止哉見其進未見其止所以歎顔子之
能自彊不息而惜之耳
子曰苗而不秀者有矣夫(音扶下同)秀而不實者有矣夫(穀之)
(始生曰苗吐華曰秀成穀曰實)
苗而秀秀而實生理之自然也有以夭閼之則不盡其
天矣人皆有是四端其苗之謂歟是故不可以無學
子曰後生可畏焉(於虔切)知來者之不如今也四十五十
而無聞焉斯亦不足畏也已(來後來今今日也)
後生之所以可畏者以方來者之未易量也可畏之年
不知所勉至不足畏則何及哉古人之於四十每每致
意如曰不惑曰彊仕曰不動心之類蓋自幼而學成德
達才此其時也故又曰年四十而見惡焉其終也已可
不重歟可不懼歟聞言聞道非謂有聞於人也
子曰法語之言能無從乎改之為貴巽與之言能無說
乎繹之為貴說而不繹從而不改吾未如之何也已矣
(法語者有法度之語巽與者巽順而與之言繹思繹也)
正大之論不能不從婉入之辭不能不悅悅而繹方有
味從而改方有益不然則詭隨苟徇之徒耳何足與之
言哉
子曰主忠信毋友不如己者過則勿憚改
人之心固各有所主也惟主於忠信方是立德之本一
失所主横流奔放其禍有不可勝言者聖人所以再提
此語為一章之首而申言歟
子曰三軍可奪帥也匹夫不可奪志也(帥主將也)
匹夫有志尚不可奪况志學者乎此是力行第一箇字
子曰衣(去聲下同)敝緼(紆粉切)袍與衣狐貉(胡各切)者立而不恥
者其由也與(平聲)不忮(之䜴切)不求何用不臧子路終身誦
之子曰是道也何足以臧(敝壊也緼枲著也袍衣有著者衣之賤也狐貉以狐貉之)
(皮為裘衣之貴也忮害求貪臧善也二句衛風雄雉篇中語)
恥衣之不若人則其人可知矣觀子路車焉輕裘氣象
不如是也纔恥於此不忮則求能不忮求何所用而不
善乎夫子所以善之雖然不以外物為心害而後可進
於道耳苟進於道忮求殆不足言也果可以此為盡善
而遂終身乎夫子所以抑之
子曰歲寒然後知松栢之後彫也
易曰困德之辨也平居無事如何辨得直到打不過處
方見力量淺深
子曰知者不惑仁者不憂勇者不懼
無疑故不惑無累故不憂無餒故不懼知所以致知也勇
所以力行也知則仁矣仁則勇矣三者只一事
子曰可與共學未可與適道可與適道未可與立可與
立未可與權(適之也適道猶言造道也權稱錘衡所取平者)
有志於道决定不回方可與之共學悠悠泛泛一出一
入何足與語也哉然道非智探力索所可強也一旦感
悟心通内明乃自得耳是謂適道是謂知及之知及之
仁不能守之雖得之必失之是故貴於立也此立非力
此立非思常覺常明不昏不滯則萬變交錯自然不動
矣此仁守之功也若夫達權則非聖人不可桀紂可伐
也管蔡可誅也蒲盟可背也南子可見也此仕止久速
所以為聖之時也四節功夫斷斷乎曰可與曰未可與
具有科級次第後世纔說學便說權可謂無忌憚
唐棣(大計切)之華偏其反而豈不爾思室是遠而子曰未
之思也夫何遠之有(首四句逸詩也唐棣郁李也偏反者言華之或偏或反也而語助也)
(詩云室邇人遠則此室亦當是言人之居室然夫子特借此以發何遠之旨耳不謂人也)
詩曰豈不爾思室是遠而夫子則曰未之思也夫何遠
之有嗟夫思則得不勞瞬息不思則不得風馬牛之不
相及思與不思者誰遠與不遠者何物哉
鄉黨第十
孔子於鄉黨恂恂(相倫切)如也似不能言者其在宗廟朝
(直遥切下同)廷便便(旁連切)言唯謹爾(恂恂信實貌便便辨也)
入里必式固自不當以頰舌多尚人况吾夫子也耶然
愚三復斯旨深悟處鄉黨之道恂恂似不能言宜優游
涵泳而得之若宗廟朝廷則有不可不明辨者但謹而
不放耳或言或不言雖各有宜無往而非忠信篤敬也
他人纔多言便佞給必不謹纔不言便緘嘿必不能恂
恂聖人於樞機甚重記言行者特冠一篇之首
朝與下大夫言侃侃(苦旦切)如也與上大夫言誾誾(魚巾切)
如也君在踧(子六切)踖(子亦切)如也與與如也(侃侃和樂貎誾誾中正貌)
(踧踖不敢自安也與與不忘向君也)
下大夫則侃侃上大夫則誾誾君在則踧踖與與等級
高下無適不宜變化虚明自然中節
君召使擯(必刃切)色勃如也足躩(驅若切)如也揖所與立左
右手衣前後襜(赤占切)如也趨進翼如也賓退必復命曰
賓不顧矣(擯主國之君所使出接賓者勃變色貌躩盤辟貎所與立同為擯者擯用命教之半如上)
(公九命則用五人揖左人則左其手揖右人則右其手也襜整貎翼如鳥舒翼也)
此一節記擯相之容色勃足躩重君命之始也賓退必
告謹君命之終也
入公門鞠躬如也如不容立不中門行不履閾過位色
勃如也足躩如也其言似不足者攝齊升堂鞠躬如也
屛氣似不息者出降一等逞顔色怡怡如也没階趨進
翼如也復其位踧踖如也
入公門如不容過位言似不足升堂屏氣似不息君愈
近而愈肅也出降一等逞顔色君漸遠而漸舒也没階
言趨進者進復於位也復位言踧踖者不敢自安也
執圭鞠躬如也如不勝(平聲)上如揖下如授勃如戰色足
蹜蹜(色六切)如有循享禮有容色私覿(直歴切)愉愉(羊朱切)如
也(圭諸侯命圭聘問鄰國則使大夫執以通信如不勝者如力不能堪也上堂則如揖下堂則如授圭於人)
(皆恭也戰色戰而色懼也縮縮舉足促狹也如有循言行不離地如緣物也享獻也既聘而享用圭璧有庭實)
(私覿以私禮見也愉愉色和也)
執圭者通信之始故如戰色謹之至也享禮者交際之
時故有容色氣之和也私覿者燕見之暇故愉愉情之
親也陽開隂闔無非造化自然
君子不以紺(古暗切)緅(側由切)飾紅紫不以為䙝服當暑袗
絺綌必表而出之緇衣羔裘素衣麑(研奚切)裘黃衣狐裘
䙝裘長短右袂必有寢衣長(去聲)一身有半狐貉之厚以
居去(上聲)喪無所不佩非帷裳必殺(去聲)之羔裘玄冠不以
弔吉月必朝服而朝(君子言大凡也紺深青揚赤色齊服也緅絳色三年之喪以飾練服)
(者飾領緣也紅紫間色也䙝服私居服也䙝服猶不用其他可知袗单葛之精者曰絺麤者曰綌表外也出必)
(加外衣也緇黑色羔裘用黑羊皮麑鹿子色白狐色黃以衣裼裘欲相稱也䙝裘長欲其温短右袂便用事也)
(寢衣衾也長一身有半舒縮自便覆足不露也狐貉毛深温厚私居適體也君子常佩惟居喪則否朝祭之服)
(裳用正幅如帷要有襞績而旁無殺縫其餘若深衣要半下齊倍要則無襞績而有殺縫矣喪主素吉主玄弔)
(必易素也吉月月朔也)
服者身之章也其色有宜其製有度其用有節皆所以
防非僻之心而養之以正也先聖垂訓如此故槩以君
子言之
齊(側皆切下同)必有明衣布齊必變食居必遷坐(齊則沐浴而著明衣)
(所以明潔其體也)
變食者變其常日之饌遷坐者遷其常居之所皆所以
嚴祀事也
食(音嗣)不厭精膾不厭細食(音嗣)饐(於逸切)而餲(追邁切)魚餒而
肉敗不食色惡不食臭惡不食失飪(而甚切)不食不時不
食割不正不食不得其醬不食肉雖多不使勝食(音嗣)氣
唯酒無量(去聲)不及亂沽酒市脯不食不撤薑食不多食
祭於公不宿肉祭肉不出三日出三日不食之矣食不
語寢不言雖䟽食(音士)菜羹瓜祭必齊如也(食飯也精鑿濕也饐飯傷熱)
(也□味變也魚臭爛曰餒肉傷曰敗色惡臭惡味敗而色臭變也臭氣也失飪烹調失生熟之節不時非時之)
(物也割不正謂割牲之不以禮者食以穀為主不可使肉氣勝之無量言不足為杯之限惟以不及亂為度也)
(沽市皆買也恐不潔薑助胃不多恐傷胃也祭於公助祭公家不宿不經宿也出三日供之者遲慢神失禮也)
滋味所以養血氣一失其宜則傷生矣聖人於此纖悉
不苟非為口腹也凡十餘條皆節飲食之道食不語寢
不言不特嚴於自防亦且周於養生祭肉不慢雖薄必
齊所以事鬼神也
席不正不坐
聖人之心無時而非正起居飲食皆行其所安也後世
亂倫失次人道冺冺有弗暇恤而暇一席之計乎
鄉人飲酒杖者出斯出矣鄉人儺(乃多切)朝服而立於阼
階(杖者老人也六十杖於鄉儺所以驅疫阼階東階也)
不敢先杖者而出所以尊鄉老朝服非特安室神且與
鄉人共敬其事也
問人於他邦再拜而送之康子饋藥拜而受之曰丘未
達不敢嘗
再拜送之重而有情也辭曰未達恭而不詭也
廏焚子退朝曰傷人乎不問馬
聖人之仁有義行焉若人與馬雜問便不可愛無差等
墨子之學也記者特書不問馬三字深見聖人之心
君賜食必正席先嘗之君賜腥必熟而薦之君賜生必
畜之侍食於君君祭先飯(扶晚切)疾君視之東首(去聲)加朝
服拖(徒我切)紳君命召不俟駕行矣(食或餕餘故不薦正席先嘗如對君也腥)
(生肉也先飯為君當食也君視疾則遷之南牖首東而面北加朝服於身引大帶於上也不俟駕急趨徒行不)
(敢留君命也)
食則先嘗腥則熟而薦生則畜重君賜也
入太廟每事問
朋友死無所歸曰於我殯朋友之饋雖車焉非祭肉不
拜(於我殯殯於其家也)
死無所歸朋友之責也夫子以身任之獨拜祭肉所以
重先祖
寢不尸居不容見齊衰者雖狎必變見冕者與瞽者雖
䙝必以貌凶服者式之式負版者有盛饌必變色而作
迅雷風烈必變(尸仰卧如死也容容儀式車前横木有所敬則俯而憑之負版持邦國圖籍者)
寢不尸雖寢而未嘗肆也居不容非惰也申申夭夭是
也前言雖少必作而此又以䙝狎言之聖人於人其有
䙝狎者哉猶至親且密云耳甚言其不敢慢也凶服不
必齊衰故變與式亦異盛饌與迅雷風烈必變重主禮
敬天威也
升車必正立執綏車中不内顧不疾言不親指(綏挽以登車者)
(内顧回視也)
正立而執不特威儀有度稍不正且傾敧矣不内顧不
疾言不親指皆車中安重之容也正大氣象可以想見
色斯舉矣翔而後集曰山梁雌雉時哉時哉子路共(九用)
(切)之三嗅(許又切)而作(雉文禽色者指雉而言也共供之也嗅者嗅其氣也作者起而不顧)
(也)
色斯舉與翬斯飛之類語法正同始也但見有色之飛
舉中也翔終也集於山梁而後知其為雌雉焉夫子連
發時哉之歎其義大矣其旨遠矣子路取而共之何為
者哉三嗅而作不與之言而示之意
融堂四書管見卷五
