融堂四書管見卷四
宋錢時撰
論語
述而第七
子曰述而不作信而好(去聲)古竊比於我老彭(述述舊也作者已自)
(為之也比類也老彭商賢大夫)
世衰俗薄不知而作者多去先王益遠信古者已不易
得况能好乎夫子所以慨想老彭而竊自比之也雖然
二事則同而所以為二事者異祖述堯舜憲章文武豈
斯人所可及哉
子曰默而識之學而不厭誨人不倦何有於我哉(識者識見)
(之識何有言無所有也)
不可以探索得不可以言語求默而識之妙不可思知
及之也識後方知所用力微厭即怠即荒學而不厭仁
守之也雖然非自成已而已也所以成物也如是而學
如是而誨而在我實無所有虚明變化何厭何倦故夫
子又自曰空空如也
子曰德之不修學之不講聞義不能徙不善不能改是
吾憂也
德謂之修者譬如原有此物既壊而復修之也學之講
講此而已義之徙徙此而已不善之改改其非此者而
已雖曰四事其實一也
子之燕居申申如也夭夭如也(申申其容舒也夭夭其色愉也)
春風和氣盎盎無邊
子曰甚矣吾衰也(絶句)久矣吾不復夢見周公
吾不復夢見周公猶云今不復作此夢耳聖人之心無
適也無莫也何夢不夢之有哉
子曰志於道據於德依於仁游於藝(據不放逸也依不違也游者非專於)
(具事之名)
通古今貫三才何莫非道道者無所不通之名也但百
姓日用而不知耳得此謂之德全此謂之仁是故發軔
首塗莫先於志志不先立何據何依藝曰游則以學文
之謂也
子曰自行束修以上吾未嘗無誨焉(修脯也十脡為束)
束修贄禮之至薄者苟以是心至則無所不誨矣互鄉
之進鄙夫之問可以見聖人之用心
子曰不憤(房粉切)不啓不悱(芳匪切)不發舉一隅不以三隅
反則不復(扶又切)也(憤者心求通而未得啓開導之也悱者口欲言而未能發警悟之也一隅)
(物之一角反者還答也復再也)
此章備見聖門教人之深旨憤悱者求而未獲窒而未
通汲汲皇皇願見而不可得之時也於此一啓其機即
矢去川決矣孟子躍如也正合斯訓然亦觸類而通方
可再叩不然徒瀆蒙無益
子食於有喪者之側未嘗飽也子於是日哭則不歌
臨喪而求飽既哭而遽歌稍知禮者不為也須識夫子
所以不飽於有喪者之側與不歌於哭之日其心為如
何方見得聖人情性之正
子謂顔淵曰用之則行舍(上聲)之則藏唯我與爾有是夫
(音扶)子路曰子行三軍則誰與子曰暴虎馮(皮冰切)河死而
無悔者吾不與也必也臨事而懼好(去聲)謀而成者也(萬二)
(千五百人為軍大國三軍徒搏曰暴徒涉曰馮)
曰有道則見無道則隱曰危邦不入亂邦不居賢人之
事也若夫用之便行舍之便藏則行藏係於用舍而係
於治亂非磨不磷湼不淄者不能也唯我與爾有是夫
子所以許顔淵者大矣而子路乃以行三軍為問雖然
臨事而懼好謀而成是真行三軍之要旨也因事啓諭
切實的當子路之疾鍼砭斯言
子曰富而可求也雖執鞭之士吾亦為之如不可求從
吾所好(去聲之執鞭賤者事)
聖人豈苟執鞭以求富貴者所以甚言無可求之理以
絶學者外誘之根耳貪鄙之徒不安分義狗彘其行穿
窬其心争錐刀盡錙銖孳孳營營死而不悔是固不足
道也有志於學而豐約之際未能無意已不可與入道
况求富乎信能於聖人所好之旨而有味焉則充詘隕
穫之病不攻而自去矣
子之所慎齊(側皆切)戰疾
齊交神明戰係安危疾係死生聖人固無時而不謹也
於此三事愈加謹焉故門人特記之
子在齊聞韶三月不知肉味曰不圖為樂之至於斯也
(三月宜自為一句斯指齊也)
子在齊聞韶者三月每感其音之盡善盡美而忘肉食
之味也虞舜遠矣不謂此樂乃聞於齊乎若謂一聞韶
音歷三月之久而不知肉味固無此理史記三月上加
學之字學之而至於忘味又大不然
冉有曰夫子為(去聲下同)衛君乎子貢曰諾吾將問之入曰
伯夷叔齊何人也曰古之賢人也曰怨乎曰求仁而得
仁又何怨出曰夫子不為也(為猶助也衛君出公輙也靈公逐其世子蒯聵公薨)
(而國人立蒯聵之子輙於是晉納蒯聵而輙拒之諾應辭也伯夷叔齊事見雍也篇)
衛君父子而争夷齊兄弟而遜即此形彼是非自明所
謂求仁而得仁者仁安在如何求如何得亦曰孝友兩
盡不失其本心耳若好名遜國却不是仁
子曰飯(符晚切)䟽食飲水曲肱而枕(去聲)之樂(音洛)亦在其中
矣不義而富且貴於我如浮雲(飯食之也䟽食麄飯也)
聖人之心無入而不自得也故䟽食飲水曲肱而枕樂
亦在其中味一亦字豈專以貧賤為樂者哉雖處富貴
而此樂未嘗不在但不義而得者真若浮雲耳
子曰加我數年五十以學易可以無大過矣
韋編三絶用功於易久矣豈待五十而始學之乎而此
云爾者蓋夫子自度其學易至五十可無大過耳易者
窮理盡性以至於命者也四十雖已不惑然猶未盡於
知天命知天命方是六通四闢徹底洞然盡易道之妙
故可以無大過此非姑為謙辭未至從心所欲不踰矩
微過亦未免
子所雅言詩書執禮皆雅言也(雅猶索也後世每云雅故故索之謂也禮非徙)
(誦說故曰執)
學詩學禮家庭之訓不外乎此至於書又堯舜禹湯文
武諸大聖人聖學相傳之旨具在謂之雅言見得夫子
尋常教人大要在此三者學者所宜盡心焉雅言先師
謂非方言誦詩書及執禮之時不用鄉談也
葉(舒涉切)公問孔子於子路子路不對子曰女(音汝)奚不曰
其為人也發憤忘食樂(音洛)以忘憂不知老之將至云爾
(葉公楚葉縣尹沈諸梁字子高僭稱公也)
發憤者果决勇進之謂至於樂則疑無發憤之可言矣
埋頭一去無始無終澄然虚明和樂融融雖死生之變
如雲氣之在太空忘食忘憂以至忘老嗚呼妙矣豈章
句文義可解釋而強通哉
子曰我非生而知之者好古敏以求之者也
且要識所謂知之者何事求之者何物聖之為聖正在
這裏豈區區章句文義云哉自昔聖人未有不學而成
者夫子雖謙辭以勉人亦實事也
子不語怪力亂神
異端專言神怪縱横專言力亂聖人設教皇極之道也
子曰三人行必有我師焉擇其善者而從之其不善者
而改之
三人與俱其中必有善者不然亦必有不善者善者吾
從不善吾改皆吾師也故必有我師
子曰天生德於予桓魋(徒雷切)其如予何(魋宋司馬向魋也出於桓公故)
(又以為氏)
非夫子恃天生之德謂魋不能為己害也縱我可害天之
與我者可害乎横逆之來無非大順
子曰二三子以我為隱乎吾無隱乎爾吾無行而不與
二三子者是丘也
天何言哉風雨霜露無非教也何隱之有此最是喫緊
道與人處要就無行而不與上會取
子以四教文行(去聲)忠信
非文不著非行不實非忠信不立名四而實一忠信為
主行次之文又次之
子曰聖人吾不得而見之矣得見君子者斯可矣子曰
善人吾不得而見之矣得見有恒(胡登切)者斯可矣亡(讀為)
(無)而為有虛而為盈約而為泰難乎有恒矣
善人者無不善之名有常者不變之謂惟能不變方可
進學而純於善耳然而亦不易得也故曰斯可矣如下
文所言三者虛誕無實乃後學之通患如之何其有常
哉聖門工夫只一常字是力行之要所以拳拳乎此
子釣而不綱弋不射(食亦切)宿(綱提綱繩也弋以生絲係矢而射者宿宿烏也)
聖人愛物之仁每於不得已而見之此章有湯網三面
之意
子曰蓋有不知而作之者我無是也多聞擇其善者而
從之多見而識(如字)之知之次也
作者所以發揮其所知不知而作何以作也多聞能擇
以從其善多見能識而不繆於是非而謂知之次焉則
所謂知者果安在哉豈多聞多見之謂也哉
互鄉難與言童子見(賢遍切)門人惑子曰與其進也不與
其退也唯何甚人潔已以進與其潔也不保其往也(互鄉)
(鄉名唯何甚猶云不應如此之甚也)
人患溺於流俗不能自拔耳有向慕之誠固聖人所不
棄况能潔已以進哉進則與之甘於自退者不與也潔
則與之自此以往者不問也予攸好德汝則錫之福所
以為皇極歟
子曰仁遠乎哉我欲仁斯仁至矣
仁人心也豈遠於人哉然而舉世茫茫不啻數千萬里
之隔者人自遠之耳欲仁仁至非有物自外而來也
陳司敗問昭公知禮乎孔子曰知禮孔子退揖巫馬期
而進之曰吾聞君子不黨君子亦黨乎君取(七住切)於吳
為同姓謂之吳孟子君而知禮孰不知禮巫馬期以告
子曰丘也幸苟有過人必知之(陳國名司敗即司寇也昭公魯君名稠巫馬姓)
(期字孔子弟子名施揖者司敗揖之也相助匿非曰黨魯與吳皆姬姓謂之吳孟子者諱之使若宋女子姓然)
(也)
居是邦不非其大夫况魯先君乎正使指言同姓之事
聖人猶當有所處泛問知禮而遽斥先君之諱可不可
也司敗不察輙以為黨夫子不辨自以為過非至聖孰
能與此
子與人歌而善必使反之而後和(去聲)之(反復也)
歌所以吟詠情性善者得其正者也必使反之紆餘以
暢其旨而後和之從容以答其意抑揚反復讀之如在
春風和氣中
子曰文莫吾猶人也躬行君子則吾未之有得
文莫猶人猶云莫也如人謙辭也未之有得則斷不敢
居之辭愈謙也於此可見文行事體不同躬行君子之
不易如此
子曰若聖與仁則吾豈敢抑為之不厭誨人不倦則可
謂云爾已矣公西華曰正唯弟子不能學也(為猶習也言用力於)
(仁也)
不敢以仁聖自居而曰為之不厭誨人不倦言方用力
於此云耳此夫子之所以仁且聖歟
子疾病子路請禱子曰有諸子路對曰有之誄(力軌切)曰
禱爾於上下神祗子曰丘之禱久矣(禱謂禱於鬼神誄者哀死而述其行)
(之詞也上下天地也天曰神地曰祗)
先天而天弗違後天而奉天時天且弗違而門人高弟
乃有斯言乎問曰有諸警之深矣何子路猶未喻也知
夫子之所以禱則知夫子之所以聖
子曰奢則不孫(去聲)儉則固與其不孫也寧固(孫順也固陋也)
先王制禮所以辨上下定民志儉而陋非中道也不猶
愈於不孫乎不孫後何所不至
子曰君子坦蕩蕩小人長戚戚(坦平夷也蕩蕩無際畔也)
君子之心虚明洞然無毫髮意念小人行險僥倖顛冥
而不自反如坐囹圄如落陷穽茫茫晝夜醉生夢死
子温而厲威而不猛恭而安(厲嚴肅也)
温而不厲則弛威而猛則暴恭而不安則拘此三句描
畫聖人宛然可想
泰伯第八
子曰泰伯其可謂至德也已矣三以天下讓民無得而
稱焉(泰伯周大王之長子知幼弟季歷之子昌有聖德遂與次弟仲雍迯之荆蠻於是立季歷傳國至昌)
(是為文王三讓先儒謂固讓也或曰迯荆蠻一也文身斷髮示不立二也併仲雍而去之三也其迹不著故無)
(得而稱)
泰伯讓國而直曰讓天下何哉泰伯知季歷之有子矣
殆非讓國也民無得而稱之此所以為至德歟非吾聖
人萬世無稱矣
子曰恭而無禮則勞慎而無禮則葸(絲里切)勇而無禮則
亂直而無禮則絞(古卯切)君子篤於親則民興於仁故舊
不遺則民不偷(葸畏懼貌絞急切也君子謂在上之人興起也偷薄也)
恭慎勇直皆德也無禮以節之則未免有弊雖然篤於
親不遺於故舊又風俗之樞機而禮之所以為禮者也
風移俗易禮制行焉則四者之弊去矣
曾子有疾召門弟子曰啓予足啓予手詩云戰戰兢兢
如臨深淵如履薄冰而今而後吾知免夫(音扶)小子(啓開也詩)
(小旻篇戰戰恐懼兢兢戒謹臨深恐墜履冰恐陷也)
父母全而生之子全而歸之豈特身體髮膚之不敢毁
傷也哉戰戰兢兢臨深履薄平時所以戒謹恐懼而不
敢須臾離者其所全者大矣啓手啓足而曰知免學者
毋徒曰手足云也
曾子有疾孟敬子問之曾子言曰鳥之將死其鳴也哀
人之將死其言也善君子所貴乎道者三動容貎斯遠
(去聲下同)暴慢矣正顔色斯近(去聲)信矣出辭氣斯遠鄙倍矣
籩豆之事則有司存(孟敬子魯大夫仲孫氏名捷問問疾也將死言善謙辭也貴重也暴)
(粗厲也慢放肆也信實也辭言語氣聲氣也鄙几陋也倍與背同謂背理也籩竹豆豆木豆)
動容貎便須遠暴慢正顔色便須近信出辭氣便須遠
鄙倍三箇斯字甚緊切有不可須臾離之意且要識所
以遠□慢所以近信所以遠鄙倍者其實安在非是臨
時逐項旋整頓過也君子切身日用在此三事器物之
末則有攸司
曾子曰以能問於不能以多問於寡有若無實若虛犯
而不校昔者吾友嘗從事於斯矣(校計校也吾友先儒謂顔淵詳味昔者二)
(字當是追述於既亡之後也)
所有者忘不恥於問也所得者内不耀於外也所樂者
天不競於物也顔氏之子其殆庶幾乎
曾子曰可以託六尺之孤可以寄百里之命臨大節而
不可奪也君子人與(平聲)君子人也(與疑辭也决辭)
輔遺托國而不能不變於危疑之際者多矣必也處大
變定大難節操凛然不可撓奪然後為君子也伊周而
下如諸葛孔明當得可以字
曾子曰士不可以不弘毅任重而道遠仁以為己任不
亦重乎死而後已不亦遠乎(弘寬大也毅剛立有守也道猶行也)
範圍無外本未始不弘剛健不息本未始不毅意起念
動始蔽始虧隘矣不弘矣始回始撓餒矣不毅矣斷斷
曰不可以不弘毅所以勉學者用力於仁也任重道遠
而下特發揮其旨以明不可不勉者如此耳樂以忘憂
何重何輕老將至而不知何遠何近
子曰興於詩立於禮成於樂
三百篇無邪之旨抑揚諷詠足以感發人心油然興起
故興於詩禮者人心之大閑天則之不可踰者故立於
禮樂所以養人心之和使無非僻之侵故成於樂
子曰民可使由之不可使知之
百姓日用而不知聖人豈不欲使知哉蠢蠢羣愚其蔽
已甚雖欲使知之而不可得耳斯言所以歎惜之也
子曰好(去聲)勇疾貧亂也人而不仁疾之已甚亂也
尚勇而惡貧必自為亂疾惡而已甚必致其亂安分有
容則無二者之患矣
子曰如有周公之才之美使驕且吝其餘不足觀也已
(驕矜夸吝鄙嗇也)
驕則易於自滿吝則梏於自私二者拒善之藩籬也才
愈美病愈深其他何足觀哉
子曰三年學不至於穀不易得也(穀禾之實)
苗而不秀者有矣夫秀而不實者有矣夫榖學之成實
時也斯道無窮夫子豈責成於三年者哉所以甚言其
不易得以勉進後學耳得後方實未得皆虛
子曰篤信好(去聲)學守死善道危邦不入亂邦不居天下
有道則見(賢遍切)無道則隱邦有道貧且賤焉恥也邦無
道富且貴焉恥也
乾初九文言曰不易乎世不成乎名遯世無悶不見是
而無悶樂則行之憂則違之確乎其不可拔潛龍也不
是確乎不可拔如何做得上面許多事好學而信之篤
守道而死不變確乎不可拔之謂也
子曰不在其位不謀其政
出位而思只是不安分與畔官離次者其失均也
子曰師摯(音至)之始關雎(七余切)之亂洋洋乎盈耳哉(師摯魯樂)
(師名摯也)
師摯之始豈雅頌未得其所之時乎何獨關雎之洋洋
也不然則因摯之適齊追感疇昔而歎耳
子曰狂而不直侗(音通)而不愿悾悾而而不信吾不知之
矣(侗無知貎愿謹厚也悾悾無能貎)
書稱九德交濟其偏聖人所以施教也既狂而又不直
既無知而又不愿既無能而又多詐聖人且奈何哉故
曰吾不知之矣
子曰學如不及猶恐失之
此知及之後仁守工夫也學如不及猶恐失之况悠悠
自恕者乎玩如不及三字如何斯須懈得文王望道而
未之見正此不及之謂
子曰巍巍乎舜禹之有天下也而不與(去聲)焉
微動纖毫意念便與了純德孔明無體無方巍巍天下
我何與也故舜不以為泰禹行其所無事
子曰大哉堯之為君也巍巍乎唯天為大唯堯則之蕩
蕩乎民無能名焉巍巍乎其有成功也煥乎其有文章
(唯猶獨也則法也蕩蕩無際畔也煥光明也)
天之所以大者何如堯之所以則者何在宜乎莫得而
名状也範圍無外變化無方事業文章光輝發越
舜有臣五人而天下治(去聲)武王曰予有亂臣十人孔子
曰才難不其然乎唐虞之際於斯為盛有婦人焉九人
而已三分天下有其二以服事殷周之德其可謂至德
也已矣(五人禹稷契臯陶益亂或作乿古治字也十人周公旦召公奭太公望畢公榮公太顛閎夭散)
(宜生南宫适其一婦人邑姜也)
斯指武王時也舜有五人武王有十人故曰唐虞之際
於斯為盛然且邑姜預焉此其為才豈易得者乎以服
事殷乃文王之德而夫子特書於武王之後其指微矣
子曰禹吾無間(去聲)然矣菲(音匪)飲食而致孝乎鬼神惡衣
服而致美乎黻(音弗)冕卑宫室而盡力乎溝洫(呼域切)禹吾
無間然矣(菲薄也黻蔽膝也以韋為之冕冠也皆祭服溝洫田間水道也)
間如連得間矣之間無間者無罅之可議也纔有一毫
之私便有一毫之間
融堂四書管見卷四
