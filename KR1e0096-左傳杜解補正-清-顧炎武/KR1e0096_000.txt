左傳杜解補正春秋類
提要
(臣)等謹按左傳杜解補正三卷
國朝顧炎武撰炎武一名絳字寧人崑山人博
極羣書精於考證
國初稱學有根柢者以炎武為最李光地嘗為
作小傳今載榕村集中是書以杜預左傳集
解時有缺失而賈逵服虔之注樂遜之春秋
序義今又不傳於是博稽載籍作為此書至
邵寳左觽等書苟有合者亦皆采輯若室如
懸罄取諸國語肉謂之羹取諸爾雅車之有
輔取諸吕覧田禄其子取諸楚詞千畆原之
在晉州取諸鄭康成祏為廟主取諸說文石
四為鼓取諸王肅家語注祝其之為萊蕪取
之水經注凡此之類皆有根據其他推求文
義研究詁訓亦多得左氏之意昔隋劉炫作
杜解規過其書不𫝊惟散見孔穎達正義中
然孔疏之例務主一家故凡炫所規皆遭排
斥一字一句無不劉曲而杜直未協至公炎
武甚重杜解而又能彌縫其闕失可謂掃除
門戶能持是非之平矣近時惠棟作左傳補
註糾正此書尨凉一條大司馬固一條文馬
百駟一條使封人慮事一條遇艮之八一條
豆區釡鍾一條然其中文馬之說究以炎武
為是棟又摘其引古春秋左氏說但舉漢書
五行志之名又摘其禮為鄰國闕一條用服
虔之說而不著所自案徵引佚書當以所載
之書為據棟引世本不標史記注引京相璠
土地名不標水經注正體例之疎未可反譏
炎武至服虔一條當由偶忘出典棟註昭公
二十九年賦晉國一鼓鐵證以王肅家語注
亦明馮時可之說未標時可之名也是固不
以掠美論矣乾隆四十九年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
