春秋本例卷十九
宋崔子方撰
(楚始見於春秋稱荆其後乃稱楚盖荆以州號而楚以國號其後日以強大来慕禮義其君臣)
(爵號名氏自同乎中國故春秋亦從而書之自屈完来盟之後楚於是例中國矣吳亦外域之)
(強也然其君臣爵號名氏不自同乎中國惟其行禮於中國與其有援中國之功則春秋從而)
(進之其他因其故俗而已故吳終春秋之世貶也)
例月(凡南蠻與内接而與中國同例者各見本門)
公與盟
隱二年秋八月庚辰公及戎盟于唐(凡外盟例月與戎盟例時)
(公盟例日與戎盟例月春秋尊中國而敗吴楚詳略之例然也桓二年公及戎盟不日是其例)
(此變例而加日盖以譏公之始與戎好也)
桓二年九月公及戎盟于唐
右二著例一其變例一
滅中國
僖十年春王正月狄滅溫溫子奔衛
襄十年春公會諸侯會吳于柤夏五月甲午遂滅
偪陽(冄言會吴主吴也於會主吳則遂滅偪陽者吳事也不正諸侯從於吳而滅中夏故)
(加日以見譏)
昭三十年冬十有二月吳滅徐徐子章羽奔楚(先儒)
(以徐為夷非也春秋以中國例書徐而曰夷者何也)
右三著例二其變例一
入中國
莊十四年秋七月荆入蔡
閔二年十有二月狄入衛
定四年冬十有一月庚辰吳入郢(入國甚矣春秋之時未有大國)
(見入者春秋略吴楚而曰吳之入郢所以重大國之禍云爾故變例以見之詳具經觧)
右三著例二其變例一
敗中國
莊十年秋九月荆敗蔡師于莘
昭二十三年秋七月戊辰吳敗頓胡沈蔡陳許之
師于鷄父(為胡沈子滅日)
右二著例
為中國滅
僖十七年夏滅項
文十六年秋八月楚人秦人巴人滅庸
宣八年夏六月楚人滅舒蓼
宣十六年春王正月晉人滅赤狄甲氏及留吁
成十七年十有二月楚人滅舒庸
襄二十五年秋八月楚屈建帥師滅舒鳩
昭十七年八月晉荀吳帥師滅陸渾戎
右七著例
國滅以君歸
宣十五年六月癸卯晉師滅赤狄潞氏以潞子嬰
兒歸(春秋略未有以日志者盖以為有國之禍莫重於見滅人君之辱莫甚於以歸)
(故特變例而加日所以深警乎後世不肖之君知以是為耻耳况於有國之諸)
(侯乎)
右一著例
弑君
襄二十九年夏五月閽弑吳子餘祭
昭二十七年夏四月吳弑其君僚
右二著例
卒
襄十二年秋九月吳子乘卒
襄二十五年冬十有二月吳子遏伐楚門于巢卒
昭十五年春王正月吳子夷末卒
定十四年夏五月吳子光卒
右四著例
例時
中國與盟
僖二十年秋齊人狄人盟于邢
僖三十二年秋衛人及狄盟
文八年冬十月乙酉公子遂會雒戎盟于暴(觧具内大)
(夫盟下)
右三著例二其變例一
中國與戰
昭十七年冬楚人及吳戰于長岸
哀十一年夏五月公會吳伐齊甲戌齊國書及吳
戰于艾陵(凡夷狄戰不日此加日見公與之戰也且上言公會吳伐齊而下言國書)
(及吳戰則公之與戰亦明矣凡春秋之戰不以公親之尊親之道也)
右二著例一其變例一
為中國敗
僖三十三年秋晉人敗狄于箕
文十一年冬十月甲午叔孫得臣敗狄于鹹(𫝊曰長狄)
(也屢肆侵暴叔孫得臣射而殺之夫不興師徒以一人之力一朝之間而能除此大患春秋善)
(焉故詳錄而加日不言帥師而特加日知𫝊之猶信也)
成十有二年秋晉人敗狄于交剛
昭元年六月晉荀吳敗狄于太原(承邾子卒月)
右四著例三其變例一(春秋以戰敗為有國之重事而皆以日志)
(今於狄之戰敗猶不及月何也兵革固所以禦外侮也則夫今日之與之戰而敗之)
(者乃其常耳故略也)
為中國侵
僖三十二年夏四月衛人侵狄(承鄭伯卒月)
右一著例
為中國伐
莊三十年冬齊人伐山戎
僖十年夏齊侯許男伐北戎
僖十七年春齊人徐人伐英氏
宣三年春王正月楚子伐陸渾戎(承郊牛月)
襄三年春楚公子嬰齊帥師伐吳
襄十四年秋楚公子貞帥師伐吳
襄二十四年夏楚子伐吳
昭四年秋七月楚子蔡侯陳侯許男頓子胡子沈
子淮夷伐吳(為滅頼月)
昭五年冬楚子蔡侯陳侯許男頓子沈子徐人越
人伐吳
昭六年秋九月楚薳罷帥師伐吳(承雩月)
昭十二年冬十月晉伐鮮虞(承公子憗奔月)
昭十五年晉荀吳帥師伐鮮虞
定四年秋七月晉士鞅衛孔圉帥師伐鮮虞(承劉卷卒月)
哀六年春晉趙鞅帥師伐鮮虞
右十四著例
為中國圍
文十二年夏楚人圍巢
右一著例
侵中國
莊二十四年冬戎侵曹
僖十三年春狄侵衛
僖十四年八月狄侵鄭(承沙鹿崩月)
僖二十一年狄侵衛
僖三十年夏狄侵齊
文四年夏狄侵齊
文九年夏狄侵齊
文十年冬狄侵宋
文十一年秋狄侵齊
文十三年冬狄侵衛
宣三年秋赤狄侵齊
宣四年夏六月赤狄侵齊(承鄭弑君月)
右十二著例
伐中國(以歸附)
隱七年冬戎伐凡伯于楚丘以歸
莊十六年秋荆伐鄭
莊二十八年秋荆伐鄭
莊三十一年冬十月狄伐邢(承子般卒月)
僖八年夏狄伐晉
僖二十四年夏狄伐鄭
成七年春王正月吴伐郯(承鼷鼠食郊牛月)
哀六年春吴伐陳
右八著例
圍中國
僖三十一年冬狄圍衛
右一著例
救中國
僖十八年五月狄救齊(承戰月)
哀十年冬吴救陳
右二著例
執歸
哀四年夏晉人執戎蠻子赤歸于楚
右一著例
誘殺
昭十六年春楚子誘戎蠻子殺之
右一著例
相滅
昭十三年冬十月吳滅州來(承葬蔡靈公月)
昭二十四年冬吳滅巢
右二著例
相入
成七年八月吳入州來(承盟馬陵月)
定五年夏於越入吳
哀十三年夏於越入吳
右三著例
相敗
定十四年五月於越敗吳于檇李(為吴子卒月)
右一著例
相伐
昭三十二年夏吴伐越
右一著例
春秋本例卷十九
