書儀卷七
宋司馬光撰
喪儀三
卜宅兆葬日
(開元禮五品以上卜六品以下筮今若不曉卜筮止用抔珓可也若葬于祖塋則更不卜筮)
既殯以謀葬事(檀弓曰既殯旬而布材與明器今但殯畢則可以謀葬事)既擇地得
數處(孝經曰卜其宅兆而安厝之謂卜地決其吉凶爾非若今陰陽家相其山崗風水也國子高曰葬者)
(蔵也又曰死則擇不食之地而葬我焉明無地不可葬也古者天子七月諸侯五月大夫三月士踰月而葬蓋)
(以會葬者遠近有差不得不然也然禮文多云三月而葬蓋舉其中制而言之今五服年月敕王公已下皆三)
(月而葬按春秋己丑葬敬嬴雨不克葬庚寅日中而克葬丁巳葬定公雨不克葬壬午日下吳乃葬何嘗擇年)
(月日時也葬於北方北首何嘗擇地也為其禍福與今不殊世俗信葬師之說既擇年月日時又擇山水形勢)
(以為子孫貧富貴賤賢愚夭夀盡繫於此又葬師所有之書人人異同此以為吉彼以為凶爭論紛紜無時可)
(決其尸柩或寄僧寺或委遠方至有終身不葬或累世不葬或子孫衰替忘失處所遂棄捐不葬者凡人所貴)
(身後有子孫者正為收蔵形骸耳其子孫所為乃如此曷若初無子孫死于道路猶有仁者見而殣之邪耳彼)
(陰陽家謂人所生年月日時足以定終身禄命信如此所言則人之祿命固已定於初生矣豈因殯葬而可改)
(耶是二說者自相矛盾而世俗兩信之其愚惑可謂甚矣使殯葬實能致人禍福為人子者豈忍使其親臭腐)
(暴露不殯葬而自求其利耶悖禮傷義無過於此然孝子之心慮患深遠恐淺則為人所汩深則濕潤速朽故)
(必擇土厚水深之地而葬之所擇必數處者以備卜之不吉故也或曰世人久未葬者非盡以陰陽拘忌之故)
(亦以家貧未能歸葬故也予應之曰子路曰傷哉貧也生無以為養死無以為禮也孔子曰啜菽飲水盡其歡)
(斯之謂孝斂手足形還葬而無槨稱其財斯之謂禮注還猶疾也謂不及其日月又子游問喪具夫子曰稱家)
(之有亡子游曰有亡惡乎齊夫子曰有亡過禮苟亡矣里斂手足形還葬懸棺而窆人豈有非之者哉昔廉范千)
(負喪郭原平自賣營墓豈待豐富然後葬其親哉近世河中進士周孟家貧改葬其親騎驢出城一僕荷插隨)
(之取其親之骨掘深坎埋之而歸此雖不及于禮比於不能葬者猶賢矣在禮未葬不變服食粥居倚廬寢苫)
(枕塊蓋閔親之未有所歸故寢食不安奈何捨之出游食稻衣錦不知其何以為心哉世人又有遊宦沒於遠)
(方子孫火焚其柩收燼歸葬者夫孝子愛親之肌體故斂而葬之殘毁他人之尸在律猶嚴況子孫乃悖謬如)
(此其始蓋出於羌裔之俗浸染世人行之既久習以為常見者恬然曾莫之怪豈不哀哉延陵季子適齊其子)
(死葬於嬴博之間曰骨肉歸于土命也魂氣則無不之也孔子以為合禮必也不能歸葬葬于所在可也不猶)
(愈於焚之哉汩音骨惡音烏齊子細切窆彼斂切)執事者掘兆四隅外其壤(兆塋)
(域也)掘中南其壤(為葬將北首故也)莅卜或命筮者(擇遠親或賓客為之)及
祝執事者皆吉冠素服(雜記大夫卜宅與葬日有司麻衣布衰布帶因喪屨緇布)
(冠不蕤占者皮弁如筮則史練冠長衣以筮占者朝服注曰麻衣至緇布冠非純凶也皮弁則純吉之尤者也)
(長衣練冠純凶服也朝服純吉服也今從簡易依開元禮皆非純吉亦非純凶素服者但徹去華采珠玉之飾)
(而已)執事者布卜筮席於兆南北向主人既朝哭適兆所
立於席南當中壤北向免首絰左擁之莅卜筮者立於
主人之右北向卜筮者東向執龜筴進南面受命於主
人莅卜者從旁命之曰孤子姓名為父某官(為母則稱哀子為母)
(某封)度兹幽宅無有後艱(度謀也宅居也言謀此以為幽冥之居得無將有艱難謂有非)
(常若崩壞也)卜筮者許諾右旋就席北面坐述命(士喪禮不述命既受)
(命而申言之曰述不述者士禮略今從開元禮)指中封而卜筮(中封中央壤也)占既得
吉則執龜筴東向進告于莅卜筮者及主人曰從主人
絰哭若不從更卜筮他所如初儀兆既得吉執事者于
其中壤及四隅各立一標當南門立兩標祝帥執事者
入設后土氏神位於中壤之左南向(古無此開元禮有之)置倚卓
盥盆帨架盞注脯醢(既不能如此只常食兩三味)皆如常日祭神之
儀(但不用紙錢)告者與執事者皆入(卜者不入)序立於神位東南
重行西向北上立定俱再拜告者盥手洗盞斟酒進跪
酹于神座前俯伏興少退北向立搢笏執詞進于神座
之右東面跪念之曰維年月朔日子某官姓名敢昭告
于后土氏之神今為某官姓名(主人也)營建宅兆神其保
佑俾無後艱謹以清酌酺醢祇薦于神尚饗訖興復位
告者再拜出祝及執事者皆西向再拜徹饌出主人歸
殯前北面哭卜筮葬日於三月之初(若墓遠則卜筮於未三月之前命曰)
(某月日)主人先與賓議定可葬日三日(謂可以辦具及于事便者必用三日)
(備不吉也)執事者布卜筮席於殯門外闑西北向主人既朝
哭與衆主人(謂亡者諸子)出立於殯門外之東壁下西向南
上闔東扉主婦立於其内主人進立於門南乃北向免
首絰左擁之莅卜筮者立主人東北乃西向卜筮者執
龜筴東向進受命於莅卜筮者命之曰孤子某將以今
月某日(先卜遠日不吉再卜近日)卜葬其父某官考降無有近悔(考上)
(也降下也言卜此日葬魂神上下無得近于咎悔者乎)卜筮者許諾右旋就席西
向坐述卜筮不吉則又興受命述命再卜占既得吉興
告于莅卜者及主人曰某日從主人絰與衆主人皆哭
又使人告于主婦主婦亦哭主人與衆主人入至殯前
北向哭遂使人告於親戚僚友應會葬者(若孫為祖後則莅卜筮者)
(命之曰孤孫某卜葬某祖某官夫曰乃夫某卜葬其妻某氏兄弟及他親為喪主者各隨其所稱曰某親某卜)
(葬某某親某官)
穿壙(為窆具謂下棺)
葬有二法有穿地直下為壙置柩以土實之者有先鑿
埏道旁穿土室攛柩於其中者臨時從宜凡穿地宜狹
而深壙中宜穿(古之葬者有折有抗木有抗席折由屐也方鑿連木為之如床而縮者三横者)
(五無簀窆事畢加之壙上以承抗席抗木横三縮二抗禦也所以禦止土者其横與縮各足横掩席抗所以禦)
(塵然則古者皆直下為壙而上實以土也今疏土之鄉亦直下為壙或以石或以塼為蔵僅令容柩以石蓋之)
(每布土盈尺實躡之稍增至五尺以上然後用杵築之恐土淺震動石蔵故也自是布土每尺築之至于地平)
(乃築墳於其上喪葬令葬不得以石為棺槨及石室謂其侈靡如桓司馬者此但以石禦土耳非違令也其堅)
(土之鄉先鑿埏道深若干尺然後旁穿窟室以為壙或以塼範之或但為土室以塼數重塞其門然後築土實)
(其埏道然恐歲久終不免崩壞不若直下穿壙之為牢實也凡旁穿之壙不宜寬大寬大則崩破尤速當僅令)
(容柩葬時先以竹竿布地稍在壙中置柩于其上而攛之既而抽去其竹其明器下帳五榖牲酒等物皆于埏)
(道旁别穿窟室為便房以貯之其直下穿壙者既實土將半乃于其旁穿便房以貯之穿地狹則役者易上下)
(但且容下柩則可矣深則盜難近鄉里土厚水深太尉嘗有遺命令深葬自是嘗以三丈三尺為准昔晉文公)
(有大功於周襄請隧而王弗許曰王章也然則古者乃天子得為隧道自餘皆懸棺而窆今民間往往為隧道)
(非禮也宜懸棺以窆屐舉綺切閤藏食物之名)挽土宜用兩轆轤重物上下宜
用革車(其制用大木四根交股縛而埋之謂之夜叉木架大木于其上為梁梁須圓直之木夜叉木)
(為月口梁之加于月口者圍徑須同一麄一細則諸絙之轉或長或短而偏矣于梁兩端各設十二輻搭絙於)
(梁一邊其垂絙之地當中央下則使兩人按輻一一縱之上則兩人攀輻而挽之勻而無失勝于鷹架木引索)
(有急緩欹側之患)或用鷹架木(亦用夜叉木及大木堅而圓滑者為梁然一定無轉以巨絙繫)
(重物繞梁一匝遣數人執其末上則挽下則縱之物尤重則以兩絙交于梁上各遣數人執其末立於埏之兩)
(旁或挽或縱之)人上下宜用鞦韆板(如常日鞦韆板絙過人頭則合為一以革車或鷹架)
(木挽之縱之而已)或用兀子(以二絙樻之高于人頭繫其兩端于兀子四脚合兩端于兀子四脚)
(合兩䙡繫二巨絙於其上先以三厚板横於埏口置兀子於其上交二絙於梁上每絙各使數人執其末立於)
(埏之東西微引兀子令去板旁徹板乃緩緩縱之令下若出則引之令下上復以板承之䙡區貴切)下板
宜用四紼(紼大索也以新麻為之粗如鞦韆索其長比兀子深加倍之每尺以墨畫之及窆以二綍)
(繫柩左鐶樓底結于右鐶二綍繫右鐶亦如之)及窆牀(以大木為之其制如人家繡牀而仰之廣長出)
(桄于埏口兩旁之桄皆用堅而圓滑之木置窆牀于埏口横施三板置柩其上左右各三綍繞桄一匝每紼數)
(人執之如下兀子之法擊鼓為節鼔一聲執紼者左右手互縱一尺至底解去綍桄音光)或用鷹架
木下之亦可也
碑誌
誌石刻文云某官姓名(婦人云某姓名妻某封某氏)某州某縣人考
諱某某官某氏某封(無官封者但云姓名或某氏)某年月日生叙歴
官遷㳄(婦人云年若干適某氏叙因夫子致封邑無官封者皆不叙)某年月日終某
年月日葬(丈夫云娶某氏某人之女封某邑)子男某某官女適某官某
人若直下穿壙則寘之便房若旁穿為壙則寘之壙門
墓前更立小碑可高二三尺許大書曰某姓名某更不
書官(古人有大勲德勒銘鍾鼎蔵之宗廟其葬則有豐碑以下棺耳秦漢以來始命文士褒贊功德刻之)
(于石亦謂之碑降自南朝復有銘誌埋之墓中使其人果大賢耶則名聞光昭衆所稱頌乃流今古不可掩蔽)
(豈待碑誌始為人知若其不賢也乃以巧言麗辭強加采飾功侔吕望德比仲尼徒取譏笑其誰肯信碑猶立)
(於墓道人得見之誌乃蔵于壙中自非開𤼵莫之睹也隋文帝子秦王俊薨府僚請立碑帝曰欲名一卷史書)
(足矣何用碑為徒與人作鎮石耳此實語也今既不能免俗其誌文但可直叙鄉里世家官簿始終而已季札)
(墓前有後世稱孔子所篆云嗚呼有吳延陵季子之墓豈在多言然後人知其賢耶今但刻姓名于墓前他日)
(人自知其賢愚耳喪葬令一品墳高一丈八尺每品减二尺六品以下不得過八尺又五品以上立碑螭首龜)
(趺趺上高不得過九尺七品以上立碣圭首方趺趺上高四尺其石獸三品以上六五品以上四又曰諸喪葬不)
(能備禮者貴得同賤賤雖富不得同貴世人好為高墓大碑前列石羊石虎自誇崇貴殊不知葬者當為無窮)
(之規後世見此等物安知其中不多蔵金玉耶是皆無益于亡者若能俱不用尤善也漢光武作夀陵裁令陂)
(池流水而已南唐司徒李建勲且死戒家人勿封土立碑聽人耕種其上曰他日免為開𤼵之標及金陵破王公)
(貴人之家無不被𤼵者惟建勲冢莫知其處此皆明哲能深思遠慮者也)
明器下帳苞筲祠版
明器刻木為車馬僕從侍女各執奉養之物象平生而
小多少之數依官品(既夕禮有明器用器燕器孔子曰之死而致死之不仁而不可為也)
(之死而致生之不智而不可為也注之往也死之生之謂無知與有知也又曰是故竹不成用瓦不成沫木不)
(成斵注成善也沫靧也又曰其曰明器神明之也又曰塗車芻靈自古有之喪葬令五品六品明器許用三十)
(事非升朝官者許用十五事并用器椀楪瓶盂之類通數之沫音末靧音悔)下帳(為床帳茵席倚卓之)
(類皆象平生所用而小也)苞(既夕禮苞二注所以裹奠羊豕之肉檀弓曰國君七箇遣車七乘雜記曰遣車)
(視牢具或問曾子曰君子既食則裹其餘乎曾子曰大享既饗卷三牲之爼歸于賓館父母而賓客之所以為)
(哀也晉賀循用腐一篋以代所苞牲體今遣奠既無牲體人生肉經宿則臭敗不若用循禮得事之宜然遣奠)
(之時亦當設脯既奠苞以蒲篋或箱或竹掩耳或席簟之類包之皆可也)筲(既夕禮筲三黍稷麥今但以竹)
(器或小甖貯五穀各五升可也)醯醢甖(既夕禮甕三醯醢屑注薑桂之屑也今但以小甖二貯醯醢)
以桑木為祠版(鄭康成以為卿大夫士無神主大夫束帛依神士結茅為藂徐邈以為公羊大)
(夫聞君之喪攝主而往重主道也埋重而立主大夫士有重亦宜有主蔡謨以為今世有祠版乃禮之廟主也)
(主亦有題今版書名號亦是題主之意安昌公荀氏祠制神版皆正長尺一寸博四寸五分厚五寸八分大書)
(某祖考某封之神座夫人某氏之神座書訖蠟油炙令入理刮拭之今士大夫家亦有用祠版者而長及博厚)
(不能盡如荀氏之制題云某官府君之神座某封邑夫人郡縣君某氏之神座續加封贈則先告貼以黃羅而)
(改題無官則題處士府君之神座版下有趺韜之以囊籍之以褥府君夫人只為一匣今從之禮虞主用桑練)
(主用栗祠版主道也故于虞亦用桑將小祥則更以栗木為之)
啓殯
啓殯之日(墓近則於葬前一日啓殯墓遠則於𤼵引前一日啓殯)夙興執事者縱
置席於影堂前階上及聽事中央仍帷其聽事(席所以藉柩也)
(帷之為有婦人在焉既夕禮遷于祖用軸注蓋象平生將出必辭尊者檀弓曰喪之朝也順死者之孝心也其)
(哀離其室也故至于祖考之廟而後行殷朝而殯于祖周朝而遂葬開元禮無朝廟禮今從周制又周禮既載)
(而朝于庭今人既載遂行無祖于庭難施哭位故但祖于聽事喪事有進而無退無聽事者但向外之屋可置)
(柩者皆可也)備功布長三尺(以新布稍細者為之祝御柩執此以指麾役者也)五服
之親皆來會各服其服入就位哭(喪服小記男子冠而婦人笄男子免而婦)
(人髽又曰緦小功虞卒哭則免注棺柩已蔵嫌恩輕可以不免也言則免者則既殯先啓之間雖有事不免又)
(曰既葬而不報虞則雖主人皆冠及虞則皆免注有故不得疾虞雖主人皆冠不可久無飾也皆免自主人至)
(緦麻開元禮主人及諸子皆去冠絰以邪巾帕頭按自啓殯至于卒哭日數甚多今已成服若使五服之親皆)
(不冠而袒免恐其驚俗故但各服其服而已)執事者遷靈座及椸於旁側(為將)
(啓殯)祝凶服(無服者則去華盛之服)執功布止哭者北向立於柩前
抗聲三告曰謹以吉辰啓殯既告内外皆哭盡哀止(既夕)
(禮喪祝袒免執功布入升自西階盡階不升堂聲三啓三命哭泣功布灰治之布也執之以執神為有拂㧍也)
(聲三三有聲存神也啓三三言啓以告神也舊說以為聲噫興也開元禮祝三聲噫嘻今恐驚俗但用其辭拂)
(芳味切㧍芳丈切)婦人退避於他所(為役者將入)主人及衆主人輯
杖立視啓殯(喪大記大夫士哭殯則杖哭柩則輯杖注哭殯謂既塗也哭柩謂啓殯後也輯斂也)
(謂舉之不以柱地也天子諸侯之子杖不入公門)祝取銘旌置靈座之側役者
入徹殯塗及墼掃地潔之祝以功布拂去棺上塵覆以
裌衾(既夕禮祝取銘置于重今以魂帛代重故置于靈座側)役者出婦人出就位
立哭執事者復設椸及靈座於故處乃徹宿奠置新奠
(既夕禮遷於祖正柩於兩楹間席升設于柩西奠設如初注奠設如初東面也不統于柩神不西面也不設柩)
(東東非神位也開元禮不朝祖徹殯設席于柩東奠之謂之啓奠)如常日朝夕奠之儀
朝祖
役者入婦人退避主人立視如啓殯役者舉柩詣影堂
前祝以箱奉魂帛在前執事者奉奠及倚卓㳄之銘旌
次之柩次之(未明則柩前後皆用二燭照之)主人以下皆從哭男子由
右婦人由左重服在前輕服在後各以昭穆長幼為叙
侍者在末無服之親男居男之右女居女之左不與主
人主婦並行婦人皆蓋頭(為有役者在前故也役者出則出蓋頭)至影堂
前置柩於席北首役者出祝帥執事者設靈座及奠于
柩西東向(若影堂前迫隘則置靈座及奠于旁近從地之宜)主人以下就位(位在)
(柩之左右前後如在殯宫)立哭盡哀止役者入婦人退避祝奉魂帛
導柩右旋主人以下哭從如前詣聽事置席上南首設
靈座及奠於柩前南向餘如朝祖主人以下就位坐于
柩側藉以薦席如在殯宫乃代哭如未殯之前
親賓奠(世俗謂之祭)賻贈
賓客欲致奠于其家者以飯牀設茶果酒饌于其庭暑
則覆之以幄將命者入白主人主人絰杖降自西階待
於阼階下西向賓入家人皆哭賓叙立于饌南北向東
上置卓子于賓北炷香澆茶實酒於注洗盞斟酒於其
上上賓進燒香退復位與衆賓皆再拜上賓進跪酹茶
酒俯伏興賓祝執祝辭出於上賓之右西向讀之曰維
年月日某官某謹以清酌庶羞致祭於某官之靈(中間辭臨)
(時請文士為之)尚饗祝興(凡吉祭祝出於左東向凶祭出於右西向)賓再拜(應哭者哭)進
詣主人前東向北上上賓止主人哭主人稽顙再拜賓
答拜主人哭而入護喪延賓坐于他所茶湯送出如常
儀祝納酒饌及祝辭於喪家若奠于轝所經過者設酒
饌于道左右或有幄或無幄(附令勅諸喪葬之家只許祭于塋所不得于街衢致)
(祭然親賓祭于喪家大門之内及郭門之外亦非街衢也)望柩將至賓燒香酹茶酒
祝拜哭柩至少駐主人詣奠所拜賓哭從柩而行餘如
上儀奠于墓所皆如在其家之儀(既夕禮儐者出請若奠入告出以賓入將)
(命如初士受羊如受馬然則古者但致奠具而已漢氏以來必設酒食沃酹徐穉每為諸公所辟雖不就有死)
(喪負笈赴弔常于家豫炙雞一隻以一兩綿絮漬酒中暴乾以裹雞徑到所赴冢隧外以水漬絮使有酒氣汁)
(米飯白茅為籍以雞置前醊酒畢留謁則去不見喪主然則奠貴哀誠酒食不必豐腆也自唐室中葉藩鎮強)
(盛不遵法度競其侈靡始縛祭幄至高數丈廣數十步作鳥獸花木輿馬僕從侍女衣以繒綺轜車過則盡焚)
(之祭食至百餘品染以紅綠實不可食流及民間遞相誇尚有費錢數百緍者曷若留以遺喪家為賻贈哉)
其親賓賻贈皆如始死之儀而不禭(士喪禮始死有弔有襚將葬有賵有)
(奠有賻贈知死者贈知生者賻賻贈皆用財貨但將命之辭異耳春秋傳譏贈死不及尸尸謂未葬時也然則自始)
(死至葬賻贈之禮皆可行也)
書儀卷七
