書儀卷一
宋司馬光撰
表奏
表奏
元豐四年十一月十二日中書劄子據詳定官制所修
到公式令節文
表式
臣某言(云云)臣某誠惶誠懼(賀則云誠懽誠忭後辭末准此)頓首頓首
辭(云云)謹奉表稱謝以聞(稱賀同其辭免恩命及陳乞不用狀者亦准此)
臣某誠惶誠懼頓首頓首謹言
年月日具位臣姓名上表
右臣下奏陳皆用此式上東宫牋亦倣此但易頓首
為叩頭不稱臣命婦上皇太后皇后准東宫牋稱妾
奏狀式
某司(自奏事則具官)(貼黃節狀内事)
某事(云云)(若无事因者於此便云右臣)
右(云云)(列數事則云右謹件如前)謹錄奏
聞謹奏(取旨者則云伏候勅旨)
乞降付去處(貼黃在年月前)
年月日具位臣姓名(有連書官即依此列位)狀奏
右臣下及内外官司陳叙上聞者並用此式在京臣
竂及近臣自外奏事兼用劄子前不具官事末云取
進止用牓子者惟不用年不全幅不封餘同狀式
皆先具檢本司官畫日親書付曹司為案(本官自陳事者則自)
(留其案)
公文
申狀式
某司(自申狀則具官封姓名)
某事(云云)(有事因則前具其事无所因則便云右某)
右(云云)謹具狀申(如前列數事則云右件狀如前云云)某司謹狀(取處分則)
(云伏候指揮)
年月日具官封姓名(有連書官則以次列銜)狀
右内外官司向所統屬並用此式(尚書省司上門下中書省樞密院及)
(臺省寺監上三省樞密院省内諸司并諸路諸州上省臺寺監並准此)
牒式
某司牒某司(或某官)
某事(云云)
牒(云云)(若前列數事則云牒件如前云云)謹牒
年月日牒
列位(三司首判之官一人押樞密院則都承旨押)
右門下中書尚書省以本省樞密院以本院事相移
(並謂非被受者)及内外官司非相管隷者相移並用此式諸
司補牒亦同惟於年月日下書書令史名辭末云故
牒官雖統攝而無狀例及縣於比州之類皆曰牒上
(寺監於御史臺秘書殿中省准此)於所轄而無符帖例者則曰牒某
司不闕字(尚書省於御史臺祕書殿中省及諸司於臺省臺省寺監於諸路諸州亦准此其門)
(下中書省樞密院於省内諸司臺省寺監官司辭末云故牒尚書省於省内諸司准此)
私書
上尊官問候賀謝大狀
具位姓某
右某(述事云云)謹具狀上問尊候(申賀上謝隨事)謹狀(舊云謹錄)
(狀上牒件狀如前謹牒狀未姓名下亦云牒此蓋唐末屬寮上官長公牒非私書之體及元豐改式)
(士大夫亦相與改之)
年月日具位姓某狀
(封皮)狀上某位具位姓某謹封(重封上顯云狀上某所某位下云謹重封)
與平交平狀
具位姓某
右某啓(述事云云)謹奉狀起居(陳賀陳謝隨事)㐲惟
照詧謹狀
月日具位姓某狀
(封皮)用面簽(某位)具位姓某謹封(重封題與大狀同後封皮重封皆准此)
上書
月日具位某頓首再拜上書某位執事(此上尊官之儀也稍尊則云閣)
(下平交則云謹致書某位足下凡閣下謂守黃閣者非宰相不當也而末俗競以虚名相尊今有謂宰相為閣)
(下則必怒以為輕而今人非平交不可施矣此無如之何且須從俗此下述事云云)不宣某頓首
再拜
某位執事
啓事
具位姓某
右某啓(述事云云)謹奉啓事陳聞(陳賀陳謝隨事)伏惟
尊慈俯賜鑒念不宣謹啓
月日具位姓某啓上
(封皮用面簽)某位具位姓某啓上謹封(前上書封皮改啓為書字)
上尊官時候啓狀
(裴書儀僚屬典吏起居官長啓狀止如此无如公狀之式者裴文有四海吉書分五等以父之)
(執友疎屬尊親受業師為極尊年紀高於已或職掌稍高及姊夫妻兄之屬為稍尊齒爵相敵)
(者為平懷年小於已官卑於已及妻弟妹夫為稍卑先曾服事及弟子之類為極卑今以裴之)
(啓狀為大書四海吉書為書小簡及平日往來手簡而微為增損以叶時宜以齒爵極遠者為)
(尊官與極卑不甚相遠者為稍卑改平懷為平交又今人與尊官書多為三幅其辭意重複殊)
(无義理凡與人書所以為尊敬者在於禮數辭語豈以多紙為恭耶徒為煩冗而不誠不足法)
(也)
某啓晷度推移日南長至(此冬至之儀也正旦則云元正啓祚萬物惟新月朔及非)
(時起居則各用其月時候如孟春猶寒之意)伏惟某位膺時納祐與國
同休(正旦同月朔及非時起居則云尊體起居萬福)某即日蒙恩事役所縻
(有官則云職業有守)未獲趨拜門庭伏乞上為廟朝善保
崇重下誠不任詹依懇禱之至謹奉狀陳賀(月朔及非)
(時起居則改陳賀為參候)不宣謹狀
月日具位姓某狀上
某位(座前或云執事執政則云台座執政雖有世契亦不敢叙他人父執則云從表姪上某位幾丈師則)
(云門生上某位先生非平交不可稱其字後手啓准此)謹空
(封皮)謹謹上某位(座前或台座皆如狀中)具位姓某狀封
上稍尊時候啓狀
(平交改卑情不任勤禱之至為用慰勤懷閣下為足下无謹空自餘同)
某啓(時候如前)伏惟某位膺時納祐罄無弗宜(月朔及非時起居則)
(云尊體萬福)某即日蒙免未由覲展伏冀順時善加
保養卑情不任勤禱之至謹奉狀陳賀(非時起居改陳賀為參候)
不宣謹狀
月日粗銜姓某狀上
某位(閣下或云侍史或云左右或云足下若有契素則云從表弟上某位幾兄後稍尊手啓准此)謹
空
(封皮)狀上某位(閣下)粗銜姓某謹封
與稍卑時候啓狀(極卑止有手簡及委曲无啓狀)
某啓(時候如前)恭惟某位膺時納祐罄無弗宜(月朔及非時起居則)
(云動止萬福)某即日幸如宜未由展奉惟冀順時善加
保愛用慰遠懷謹奉狀不宣謹狀
月日(若有事素則云從表)粗銜姓某狀上
某位(若有事素則云幾弟)
(封皮)狀上某位粗銜姓某謹封
上尊官手啓(書中小簡亦同但紙尾有日无月去謹奉啓及謹空字)
某惶恐頓首再拜(述事云云)謹奉啓不備(備具宣悉據理亦同但世俗有此分)
(别今須從衆)某惶恐頓首再拜
某位(座前執政則云台座)月日謹空
(封皮)謹謹上某位(座前台座如啓中)某啓封
别簡
某啓(或云再啓或云又啓述事云云)某頓首再拜
上稍尊手啓(書中小簡及别簡如大官)
某再拜(述事云云)謹奉啓不宣某再拜
某位(閣下或云侍史或云左右若其人知州府則云鈐下)月日
(封皮)啓上某位(閣下等如啓中)某謹封
與平交手簡(書中小簡同别簡直述事末云頓首)
某啓(述事云云)不宣某頓首
某位(足下或云左右)日
(封皮)手啓上(或止云啓上)某位某謹封
與稍卑手簡(書中小簡同凡書啓若不能一一如儀寧於平交用稱尊不可用稍卑)
某啓(述事云云)不宣某咨白
某位日
(封皮)簡呈某位某謹封
謁大官大狀
具位姓某
右某謹詣門屏祇候起居(參謝賀辭違隨事已欲他適往辭人曰辭)
(人欲他適已往别之曰攀違)某位伏聽處分謹狀(舊亦云牒件狀如前謹牒狀末)
(姓名下又云牒元豐改式士大夫亦改之)
年月日具位姓某狀
謁諸官平狀
具位姓某
右某祇候(世俗皆云謹祇候按謹即祇也語涉複重今不取)起居(謝賀辭違隨事按祇)
(候某人起居乃語自唐末以來皆以云祇候起居某人今從衆)某位謹狀
月日具位姓某狀
平交手刺(大約如此時改臨時)
某爵(无爵者言官)某里姓某(无官者止稱鄉里此平生未曾往還者也若已相識則去爵里)
(往還熟則去姓)專謁見(謝賀辭别隨事)
某位月日謹刺
名紙
取紙半幅左卷令緊實以線近上横繋之題其陽面(凡名)
(紙吉儀左卷題於左掩之端為陽面凶儀右卷題於右掩之端為陰面)云鄉貢進士姓名
家書
上祖父母父母(上外祖父母改孫為外孫著姓餘同)
某啓孟春猶寒(時候隨月)伏惟某親尊體起居萬福(述先時往)
(來書云云)某在此與新婦以下各循常(若有尊長在此則於與新婦字上添侍奉)
(某親康寧外字)乞不賜遠念(凡此皆平安之儀若有不安者即不用此語後准此下述事云云)
未由省侍伏乞倍加調護下誠不任瞻戀之至謹
奉狀不備孫(子男則稱男女則稱女)某再拜上
某親(几前)
(封皮)謹謹上某親(几前)孫(男女同)某狀封
(重封)(平安家書附上官某州某縣姓某)(凡人得家書喜懼相半故平後安字不可闕使見之則喜)
(家書重封准此)孫(男女同)粗銜某謹重封
上内外尊屬(謂伯叔祖父母伯叔父母姑舅妗母姨夫姨母妻之父母)
改起居為動止省侍為覲省調護為保重瞻戀為贍仰
几前為座前姪甥壻隨所當稱惟與妻之父母書不稱
新婦稱封邑無封邑則改新婦以下為家中骨肉(古人謂父)
(為阿郎謂母為孃子故劉岳書儀上父母書稱阿郎孃子其後奴婢尊其主如父母故亦謂之阿郎孃子以其)
(主之宗族多故更以行第加之今人與妻之父母書稱其妻為幾娘子殊亂尊卑名不正則言不順士君子宜)
(有以易之)餘皆如上父母書
上内外長屬(謂兄姊表兄姊及姊夫妹與嫂亦同)
改尊體起居萬福為動止康和乞不賜遠念為幸不念
及省侍為參省伏乞倍加調護為為國保燮下誠不
任瞻戀之至為卑情不勝依戀弟妹内外弟妹隨所當
稱(劉岳書儀云舅之子稱内弟不書姓姑之子稱外弟書姓今人亦通稱表弟也)几前為左右
狀為啓餘如上父母書
(封皮)啓上某親弟某謹封
與妻書
某咨春寒(春暄夏熱秋熱秋凉冬寒隨時)動履清勝(或云常勝)某此粗遣免
(述事云云)不悉(裴儀作不具今從弟妹法)某書逹某邑封(裴儀云某狀通幾娘子足下於)
(理亦似未安若无封邑宜稱其字)月日
(封皮)書逹某邑封某謹封(重封云平安家書附至本宅)
與内外卑屬(謂弟妹表弟妹)
幾弟(妹則云幾妹)春寒(寒暄隨時)想與諸尊幼(或云長幼隨事)休宜兄此
粗常(述事云云)不悉兄報某親
月日
(封皮)書寄幾弟(親弟妹不空表弟妹空)兄手書(表弟妹云表兄姓某謹封以下書皮重封)
(皆同重親弟妹云平安家書附至某州某縣幾某官處无官封則云幾弟處表則云書附至某州某縣幾某官)
(處)粗銜姓押重封(表弟云謹重封)
與幼屬書(謂兄弟之子孫)
告幾某官春寒(寒暄隨時)想汝與諸尊幼(或云長幼隨事)吉健翁(或伯)
(或叔)此與骨肉並如常(述事云云)不具翁(餘親准此裴儀與兒及孫姪等書其末皆)
(云及此不多今以與詔語相涉更改從俗)告幾某官(省)月日
(封皮)書付幾某官翁(餘親准此)封(重封如卑屬)
與子孫書
告名(子孫名也)春寒(寒暄隨時)想汝與諸幼(卑幼隨事)吉健(述先時往來書)吾
此與骨肉並如常(述事云云)不具翁(父同)告名(省)
(封皮)委曲付名翁(父同)封
(重封)(平安家書附至名某州某縣付孫)粗銜姓押重封
與外甥女壻書(封皮重封與表弟妹同)
某咨春寒(寒暄隨時)想與尊幼如宜(與女壻者云與幾姐及外孫如宜)某此
粗常(述事云云)不悉某咨姓甥某官(壻云某郎)
月日
婦人與夫書
(婦人與諸親書皆與男子同於子孫之婦稱吾於夫家尊長稱新婦某氏於卑幼稱婆稱伯母)
(叔母或稱老婦於已家尊長稱兒於卑幼稱姑稱姊於外人不當通書若不得已通書亦當稱)
(新婦今人皆稱兒非也上舅姑書如父母但改新婦以下稱其夫官而已與妯娌書如長屬其)
(末自稱姒某氏娣某氏與子孫書云告幾新婦餘如與子孫書其與尊長者雖有封邑不敢稱)
(之古者婦人謂夫曰君自稱曰妾今夫與妻書稱名妻與夫書稱妾乃冀缺梁鴻相推敬之道)
(也)
妾啓春寒(寒暄隨時)動止康和(或云康勝)妾即此蒙免諸幼無
恙(此平安之儀也若已不安則不云蒙免子孫有不安者則不云諸幼无恙此下述事云云)不宣妾
上某官(侍者无官則稱良人)月日
(封皮)狀上某官邑封某氏妾謹封
與僕隸委曲(僕隸上郎主當依公狀式)
姓名(僕隸姓名也述事云云)不具委曲付姓名
(封皮)委曲付姓名押封
書儀卷一
