書儀卷三
宋司馬光撰
㛰儀上
男子年十六至三十女子十四至二十(古禮男三十而娶女二十而嫁)
(按家語孔子十九娶於宋之亓官氏一歲而生伯魚伯魚年五十先孔子卒然則古人之娶未必皆三十也禮)
(盖言其極至者謂男不過三十女不過二十耳過此則為失時矣今令文凡男年十五女年十三以上並聽㛰)
(嫁盖以世俗早㛰之弊不可猝革又或孤弱無人可依故順人情立此制使不麗於刑耳若欲參古今之道酌)
(禮令之中順夭地之理合人情之宜則若此之說當矣)身及主㛰者無期以上喪
皆可成㛰(士昏禮請期之辭惟是三族之不虞三族謂父已于之昆弟是期服皆不可以㛰也雜記)
(曰大功之末可以嫁子然則大功未葬亦不可以主昏也今依律文以從簡易)必先使媒氏往
來通言俟女氏許之然後遣使者納采(使者擇家之子弟為之凡議婚)
(姻當先察其壻與婦之性行及家法何如勿苟慕其富貴壻苟賢矣今雖貧賤安知異時不富貴乎苟為不肖)
(今雖富盛安知異時不貧賤乎孔子謂南容邦有道不廢邦無道免於刑戮以其兄之子妻之彼行能必有過)
(人者故邦有道不廢也寡言而慎事故邦無道免於刑戮也擇壻之道莫善於是矣婦者家之所由盛衰也苟)
(慕一時之富貴而娶之彼挾其富貴鮮有不輕其夫而傲其舅姑養成驕妬之性異日為患庸有極乎借使因)
(婦財以致富依婦勢以取貴苟有丈夫之志氣者能無愧乎又世俗好於襁褓童幼之時輕許為㛰亦有指腹)
(為㛰者及其既長或不肖無賴或身有惡疾或家貧凍饌或喪服相仍或從宦遠方遂至弃信負約速獄致訟)
(者多矣是以先祖太尉嘗曰吾之男女必俟既長然後議婚婚既通書不數月必成婚故終身無此悔乃子孫)
(所當法也)
納采(納其采擇之禮)
前一日主人(謂壻之祖父若父也如無則以即日男家長為之女家主人准此)以香酒
脯醢(無脯醢者止用食一二味可也)先告於影堂主人北向立焚香酹
酒俛伏興立祝懷辭(祝以家之子弟為之後准此辭為寫祝文於紙)由主人之
左進東向搢笏出辭跪讀之曰某(壻父名)之子某(壻名)敢告
祝興主人再拜出撤闔影堂門乃命使者如女氏(士婚禮無)
(先告廟之文而六禮皆行之於禰廟春秋傳鄭忽先配而後祖陳鍼子曰是不為夫婦誣其祖矣楚公子圍娶)
(于鄭曰圍布几筵告于莊共之廟而來然則古之婚姻皆先告于祖禰也夫婚姻家之大事其義不可不告)
女家主人亦告于祖彌曰某之女某將嫁于某氏如壻
父之儀其日日出(婚禮自請期以上皆用昕日出時也)使者盛服執生鴈
左首飾以繢(用鴈為贄者取其順隂陽往來之義若無生鴈則刻本為之飾以繢謂以生色繒交)
(絡縛之)止于女氏之門外門者入告女家主人盛服出迎
揖讓入門揖讓升堂主人立阼階上西向賓立西階上
稍北東向(士婚禮賓升西階當阿東面註云阿棟也入堂深示親親今之室堂必不合禮故稍北而)
(已)賓曰吾子有惠貺室某(壻名)也某(壻父名)有先人之禮使
某(使者名)請納采主人對曰某(女父名)之子(妹姪孫惟其所當)惷愚
又弗能教吾子命之某不敢辭(儀禮先使擯往來傳命别有致命之辭今從簡)
北向再拜(此敬壻父之命非拜賓也)賓避席立不荅拜(奉使不敢與尊長抗禮)
主人賓皆進就兩楹間並立南向賓授鴈主人受之以
授執事者乃交授書(書者别書納采問名之辭於紙後繫年月日婚主官位姓名止賓主)
(各懷之既授鴈因交相授書壻家書藏女家女家書藏壻家以代今之世俗行禮書)納于懷退各
以授執事者賓降出門東向立
問名
主人降階立俟于門内之東西向使擯者出請事(擯者主人)
(擇子弟為之)賓曰請問名擯者入告主人出延賓賓執鴈復
入門與主人揖讓升堂復前位賓曰某(使者名)既受命將
加諸卜敢問女為誰氏對曰吾子有命且以備數而擇
之某不敢辭女子第幾賓授鴈交授書降出主人立于
門内如初擯者出延賓曰請醴從者對曰某既得將事
矣敢辭主人曰敢固以請賓曰某辭不得命敢不從遂
入與主人揖讓拜起(使者舊拜主人于此方叙私禮)飲酒三行或設食
以退如常儀
納吉(歸卜得吉兆復使使者往告婚姻之事于是定計納采之前已卜矣于此告女家以成六)
(禮也)
納吉用鴈賓曰吾子有貺命某(壻父名)加諸卜占曰吉使
某(使者名)也敢告主人對曰某(女父名)之子不教惟恐弗堪
子有吉我與在某(女父名)不敢辭(餘如納采禮)
納幣(士婚禮納徵玄纁束帛儷皮如納吉禮注徵成也使者納幣以成婚禮用玄纁者象隂陽)
(備也束帛十端儷兩也執束帛以致命兩皮為庭實皮鹿皮)
納幣用雜色繒五匹為束(纁既染為玄纁則不堪他用且恐貧家不能辦故但雜色)
(繒五匹卷其兩端合為一束而已)兩鹿皮使者執束帛執事者二人執
皮反之令文在内左手執前兩足右手執後兩足隨賓
入門及庭三分之一而止北向西上賓與主人揖讓升
堂賓曰吾子有嘉命貺室某(使者名)也請納幣主人對曰
吾子順先典貺某(女父名)重禮某不敢辭敢不承命于賓
之致命也執皮者釋外足復之令文在外於主人之受
幣也主人之執事者二人自東來出於執皮者之後受
皮於執皮者之左逆從東出餘如納吉禮
請期(夫家卜得吉日使使者往告之)
請期用鴈賓曰吾子有賜命某(壻夫名)既申受命矣使某
(使者名)也請吉日主人曰某既前受命矣惟命是聽賓曰
某(壻父名)命某(使者名)聽命于吾子主人曰某固惟命是聽
賓曰某使某受命吾子不許某敢不告期曰某日主人
曰某敢不謹須餘如納幣禮
親迎
前期一日女氏使人張陳其壻之室(俗謂之鋪房古雖无之然今世俗所)
(用不可廢也牀榻薦席椅桌之類壻家當具之氊褥帳幔衾綯之類女家當具之所張陳者但氊褥帪幔帷幕)
(之類應用之物其衣服襪履等不用者皆鎖之篋笥世俗盡陳之欲矜誇富多此乃婢妾小人之態不足為也)
(文中子曰昏娶而諭財鄙俗之道也夫婚姻者所以合二姓之好上以事宗廟下以繼後世也今世俗之貪鄙)
(者將娶婦先問資裝之厚薄將嫁女先問聘財之多少至于立契約云某物若干某物若干以求售某女者亦)
(有既嫁而復欺紿負約者是乃駔儈鬻奴賣婢之法豈得謂之士大夫婚姻哉其舅姑既被欺紿則殘虐其婦)
(以攄其怒由是愛其女者務厚資裝以悦其舅姑殊不知彼貪鄙之人不可盈厭資裝既竭則安用汝力哉于)
(是質其女以責貨于女氏貨有盡而責無窮故婚姻之家往往終為仇讎矣是以世俗生男則喜生女則戚至)
(有不舉其女者因此故也然則議㛰姻有及於財者皆勿與為㛰姻可也綯音陶駔祖朗切儈工外切)及
期壻具盛饌(古者同牢而食必殺牲開元禮一品以下用少牢六品以下用特牲恐非貧家所便)
(故止具盛饌而已)設盥盆二於阼階東南皆有巾盥盆中央有
勺設倚桌各二於室中東西相向各置杯匕箸蔬菓於
桌子上罩之(士婚禮媵布席于奥夫婦入于室即席婦尊西南面既設饌御布對席今室堂之制)
(異于古故但東西向而已古者命士以上父子皆異宫故各有堂室奥阼今則不然子舍隘狹或東西北向皆)
(不可知今假設南向之室而言之左為東右為西前為南後為北)酒壺在東席之後墉
下置合卺一注於其南桌子上(卺以匏剖而為二音謹)又設酒壺
於室外亦一注有杯(此所以飲從者也室外隘則于側近别室置之其杯數為時量人之)
(多少也)又設酒壺杯注於堂上初婚壻盛服(世俗新壻盛戴花勝擁蔽)
(其首殊失丈夫之容體必不得已且隨俗戴花一兩枝勝一兩枚可也)主人亦盛服坐于
堂之東序西向設壻席于其西北南向壻升自西階立
于席西南向贊者(兩家各擇親戚婦人習于禮者為之凡壻及婦行禮皆贊者相導之)取
杯斟酒執之詣壻席前北向立壻再拜升席南向受杯
跪祭酒興就席末坐啐酒興降西授贊者杯又再拜(此所)
(謂醮也)進詣父座前東向跪父命之曰往迎爾相承我宗
事勉率以謹若則有常(祖父在則祖父命之也)子曰諾惟恐弗堪
不敢忘命俛伏興再拜出乘馬至于女氏之門外下馬
俟于次(女家必先設壻次于外)女家亦設酒壺杯注於堂上於壻
之將至女盛飾姆相其禮(姆音茂以乳母或老女僕為之)奉女立于室
戶外南面姆在其右從者在後父坐于東序西向母坐
于西序東向(祖父母在則祖父母醮而命之)設婦席于母之東北南向
贊者醮以酒如壻父醮子之儀姆導女出於母左父少
進命之曰戒之謹之夙夜無違爾舅姑之命母送女至
于西階上為之整冠斂帔命之曰勉之謹之夙夜無違
爾閨門之禮諸母姑嫂姊送于中門之内為之整裙衫
申以父母之命曰謹聽爾父母之言夙夜無愆父既醮
女即先出迎婿于門外揖讓以入壻執鴈以從至于廳
事主人升自阼階立西向壻升自西階北向跪置鴈于
地主人侍者受之壻俛伏興再拜主人不荅拜姆奉女
出于中門壻揖之降自西階以出婦從後主人不降送
壻至婦氊車後之右舉簾以俟姆辭曰未教不足與為
禮也(士婚禮壻御婦車授綏姆辭不受注壻御者親而下之綏所以引升車者僕人之禮必授人綏今車)
(無綏故舉簾以代之)壻乃自車右由車前過立于左轅側姆奉婦
登車下簾壻右執策左撫轅行驅車輪三周止車以俟
(今婦人幸有氊車可乘而世俗重檐子輕氊車借使親迎時暫乘氊車庸何傷哉然人亦有性不能乘車乘之)
(即嘔吐者如此則自乘檐子其御輪三周之禮更無所施姆亦無所用矣)壻乘馬在前婦車
在後亦以二燭前導(男率女女從男夫婦剛柔之義自此始也)壻先至廳事
婦下車揖之遂導以入婦從之執事先設香酒脯醢於
影堂(無脯醢量具殽羞一兩味)舅姑盛服立於影堂之上舅在東
姑在西相向贊者導壻與婦至于階下北向東上(無階則立)
(于影堂前)主人進北向立焚香跪酹酒俛伏興立祝懷辭由
主人之左進東面搢笏出辭跪讀之曰某(壻名)以令月吉
日迎婦某(婦姓)婚事見祖彌祝懷辭出笏興主人再拜退
復位壻與婦拜如常儀出撤闔影堂前(古無此禮今謂之拜先靈亦不)
(可廢也)贊者導壻揖婦而先婦從之適其室壻立于南盥
之西婦立于北盥之西皆東向婦從者沃壻盥于南壻
從者沃婦盥于北(從者各以其家之女僕為之前准此)帨巾畢揖而行升
自西階(士婚禮及寢門揖入升自西階媵御沃盥交注媵送也謂女從者也御音訝御迎也謂壻從者)
(也媵沃壻盥于南洗御沃婦盥于北洗夫婦始接情有廉恥媵御交導其志按洗在阼階東南既升階不云降)
(階何由復至洗所故今先盥而升階)婦從者布席于閫内東方壻從者布
席于西方壻婦踰閫壻立于東席婦立于西席婦拜壻
荅拜(古者婦人與丈夫為禮則俠拜鄕里舊俗男女相拜女子先一拜男子拜女一拜女子又一拜盖由)
(男子以再拜為禮女子以四拜為禮故也古無壻婦交拜之儀今世俗始相見交拜拜致恭亦事理之宜不可)
(廢也俠音夾)壻揖婦就坐壻東婦西(古者同牢之禮壻在西東面婦在東西面盖古)
(人尚右故壻在西尊之也今人既尚左且須從俗)壻從者徹羃置饌壻婦皆先
祭後食食畢壻從者啓壺入酒于注斟酒壻揖婦祭酒
舉飲置酒舉殽(殽者乃今之下酒也)又斟酒舉飲不祭無殽又取
卺分置壻婦之前斟酒舉飲不祭無殽壻出就他室姆
與婦留室中乃徹饌置室外設席壻從者餕婦之餘婦
從者餕壻之餘壻復入室脱服婦從者受之婦脱服壻
從者受之燭出(古詩云結髮為夫婦言自穉齒始結髮以來即為夫婦猶李廣云廣結髮與匈)
(奴戰也今世俗有結髮之儀此尤可笑)於壻婦之適其室也主人以酒饌
禮男賓於外廳主婦以酒饌禮女賓于中堂如常儀(古禮)
(明日舅姑乃享送者今從俗)不用樂(曾子問曰取婦之家三日不舉樂思嗣親也今俗婚禮用樂殊)
(為非禮)
書儀卷三
