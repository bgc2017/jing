欽定四庫全書
論語全解卷六宋陳祥道撰
先進第十一
子曰先進於禮樂野人也後進於禮樂君子也如用之
則吾從先進
時有先後禮樂有文質先進於禮樂惟其寔而文不
足故曰野人後進於禮樂惟其文而已故曰君子惟
其文則非躬行者也故欲從先進以救之以其矯枉
以直救時以正孔子筮得賁卦其色愀然與此仝意
論語之言文質有曰從周從先進有曰彬彬彬彬者
道之中從周從先進者時之中洪範三德其施於爕
強平康亦若是而已
子曰從我於陳蔡者皆不及門也德行顔淵閔子騫冉
伯牛仲弓言語宰我子貢政事冉有季路文學子游
子夏
子曰回也非助我者也於吾言無所不說
門者道之微室者道之竗自門以徂堂入室之理也
由微以至妙入道之序也孔子之門淵騫之徒從之
也久造之也深其上有至于在寢其下有至于升堂
故列之四科於陳蔡者則後其所從皆不及門孔子
所以憫之也夫德則成之以行言則成之以語政則
成之以事文則成之以學德行所以行道言語所以
眀道政事則治人而已文學則道學而已由仲弓而
上則具體而微者也由仲弓而下則得其一體者也
其具體而微則同其所以具體而微則異故先顔閔
而後伯牛仲弓其得一體則同而其所以得一體則異故
先言語而後政事文學禮曰或以德進或以事舉或
以言揚其序與此不同者學道以言語為優取人以
政事為先也子張之才與于四友曾子之孝幾於德
行而四科不稱之者盖論四科之時二子之才未成
故也夫以二子之才未成猶不列於四科彼許商以
四科論士王莾以四科取士不亦偽哉
子曰孝哉閔子騫人不間於其父母昆弟之言
孝於德為本於行為大閔子騫盡孝之道能和睦而
無怨者也故人不間於其父母兄弟之言曾参之孝
特可語之以和睦無怨而已故或告其殺人而母疑
之也亢倉子曰閔子善事父母交遊稱其信鄕黨稱
其仁宗族稱其弟德行之人溢於天下所以人不間
於其父母兄弟之言也
南容三復白圭孔子以其兄之子妻之
傳曰一言而非駟馬勿追一言而急駟馬勿及故在
天有卷舌之星在周廟有金人之銘是言者榮辱之
主禍福之機不可不慎也南容誦詩至白圭而三復
可謂能慎矣此所以邦無道免於刑戮
季康子問弟子孰為好學孔子對曰有顔回者好學不
幸短命死矣今也則亡
君子之于天下異之以稱物同之以平施與上大夫
言至于誾誾與下大夫言則侃侃而已對君與大夫
可以同之哉故對哀公則詳對康子則略
顔淵死顔路請子之車以為之椁子曰才不才亦各言
其子也鯉也死有棺而無椁吾不徒行以為之椁以吾
從大夫之後不可徒行也
顔淵死子曰噫天喪予天喪予
顔淵死子哭之慟從者曰子慟矣曰有慟乎非夫人之
為慟而誰為
顔淵死門人欲厚葬之子曰不可門人厚葬之子曰回
也視予猶父也予不得視猶子也非我也夫二三子也
君子之於人不以義掩恩不以恩掩義以義掩恩君
子之所不忍以恩掩義君子之所不敢顔淵死而子
哭之慟者恩也顔路請車以為椁而不與之義也孟
子曰不得不可以為悦無財不可以為悅得之為有
財古之人皆用之然則顔淵之貧非所謂有財其賤
也非所謂得之此孔子所以不與之車而以門人厚
葬為不可也回之死門人厚葬之孔子以為不可孔
子之死門人以三代之禮葬之君子不以為非者盖
有孔子之德然後可葬以人所不可行之禮若無其
德如孔子而亦可以為師者門人厚葬之則過矣孔
子曰才不才亦各言其子則與墨翟愛無差等異曰
天喪予則與哀公天祝予天祝予同鯉之死先於顔
淵史記以顔淵之死先於鯉妄矣
季路問事鬼神子曰未能事人焉能事鬼敢問死曰未
知生焉知死
善教者不陵節善學者不躐等子路問事鬼與知死
躐等也孔子不告之不陵節也盖盡事人之道則知
事鬼盡知生之理則可以知死死生之說鬼神之情
状非夫原始要終極物知變孰與此哉然子貢問死
者之所知而不告宰予問鬼神之名而告之其不告
與此同其告與此異者盖所告者事鬼之事不告者
事鬼之道也易以知死生先于鬼神子路之問則先
事鬼而後及知死者盖問事鬼而不可得然後及於
其次者
閔子侍側誾誾如也子路行行如也冉有子貢侃侃如
也子樂若由也不得其死然
老子曰柔弱者生之徒剛強者死之徒周廟之銘曰
強梁者不得其死好勝者必遇其敵故子路之行行
孔子曰若由也不得其死然顔淵曰力猛于德而得
其死者鮮矣然則子路之與盆成括有以異乎曰括
不聞道而小有才有必死之道由聞道而不能法有
不得其死之道有必死之道不免為小人有不得其
死之道無害為君子
魯人為長府閔子騫曰仍舊貫如之何何必改作子曰
夫人不言言必有中
利不百者不變法功不十者不易器魯人為長府於
利則不百于功則不十特傷財勞民而已閔子所以
言仍舊貫如之何何必改作也言必有中與孔子之
言皆中時病者同一意
子曰由之瑟奚為于丘之門門人不敬子路子曰由也
升堂矣未入於室也
孔子之意欲子路之進於道也則抑之欲門人之知子
路也則又譽之抑之者仁也譽之者義也
子貢問師與商也孰賢子曰師也過商也不及曰然則
師愈與子曰過猶不及
子曰師也辟子游曰吾友張也為難能也過也子謂
子夏曰無為小人儒子游曰子夏之門人小子當洒
掃應對進退則可矣抑末也本之則無如之何不及
也由世俗言之則過優於不及由禮義以觀之則過
猶不及而已是故賢者過之不肖者不及而道之不
眀一也智者過之愚者不及而道之不行一也墨翟
之兼愛楊朱之為我其于害道一也單豹之飬内張
毅之養外其于傷生一也或失之多或失之寡皆學
者之弊或徐而甘或疾而苦皆輪人之患華無實實
無華皆不足以為禮事勝辭辭勝事皆不足以為經
然則過與不及豈相遠哉禮記言子夏除喪而見予
之瑟彈之而不成聲子張除喪而見予之瑟彈之而
成聲夫子夏善哀于巳三年之内子張忘哀于才三
年之際則是商也過師也不及與此不同何也孔子
家語毛氏詩傳言子夏援琴衎衎而樂損援琴切切
而哀盖家語可信而記可疑
季氏富於周公而求也為之聚歛而附益之子曰非吾
徒也小子鳴鼓而攻之可也
喻于義者君子之事喻于利者小人之事冉有學君
子之道而為小人之事故曰非吾徒也小子鳴鼓而
攻之可也夫隠惡而揚善者孔子之心鳴鼓而攻之
者孔子之所不得已也易夬揚于王庭周官戮而罰
之皆鳴鼓而攻之之意也禮曰百乘之家不畜聚歛
之臣與其有聚歛之臣寧有盗臣盖聚歛之臣倚法
以削而其害大盗臣取非其有而其害小其害大者
孟子以為民賊其害小者周官以為邦盗而已由此
觀之則冉求之見惡於孔子宜矣然對季康子之問
從政則取之此則攻之何也君子之于人不以所短
廢所長亦不以所長蔽所短其取之者仁也其攻之
者義也孔子不以管仲不知禮為不仁亦不以管仲
之仁為知禮春秋不以僖公之有頌而隐其非不以
春秋之有貶而沒其美亦猶是也
柴也愚参也魯師也辟由也喭
子曰回也其庶乎屢空賜不受命而貨殖焉億則屢中
愚則不智魯則不中喭則不怯子路使子羔為費宰
孔子以為賊夫人之子及為成宰犯人之禾而不庚
此柴之愚也以子游裼裘而弔為禮以孔子死欲速
朽喪欲速貧之言為是此参之魯也子貢仕于魯廢
著鬻財於齊魯之間此貨殖者也邾子執玉高其容
仰定公執玉卑其容俯子貢視之以為皆死焉此億
則屢中者也貨殖不受命不足為知天屢中不足為
知人惟回之屢空為庶以其安命故也盖柴師参由
蔽於性求賜累於物惟回則不然此所以為庶也
子張問善人之道子曰不踐迹亦不入於室
子曰論篤是與君子者乎色莊者乎
所存者在心所行者在迹心過於迹則於君子為有
餘迹過於心則於善人為不足盖善人之道未能有
諸已者也未能有諸已則必以心踐迹然後能入於
室子張禹行舜趋夷考其行而不掩迹焉不踐迹者
也故答之以不踐迹亦不入於室然又曰論篤是與
君子者乎色莊者乎謂躬行君子則善矣色莊則不
足於善論不篤者以色莊為善人論篤者則與君子
而已子張能莊而不能誠故告之如此易曰元者善
之長君子體仁足以長人是善者仁之體仁者善之
用子張未足於善人則其難與並為仁也固矣
子路問聞斯行諸子曰有父兄在如之何其聞斯行之
冉有問聞斯行諸子曰聞斯行之公西華曰由也問聞
斯行諸子曰有父兄在求也問聞斯行諸子曰聞斯行
之赤也惑敢問子曰求也退故進之由也兼人故退之
善醫者之於人補其不足損其有餘善教者之於人
長其善救其失此所以於求也退故進之由也兼人
故退之也為人子者無私喜無私怒出必告反必面
不有其身不私財不私其食饗不擅於税入有父兄
在聞斯行諸其亦可乎曰告於父兄禮也聞斯行諸
義也昔舜之娶君子以為猶告則聞斯行諸君子有
時為之矣易曰過其祖是也盖由之有聞未之能行
惟恐有聞故教之以禮而抑其過求悦夫子之道以
力不足而自畫故教之以義而勉其不及若夫道無
二子之蔽則行禮以義守義以禮惟其當而已
子畏於匡顔淵後子曰吾以女為死矣曰子在回何敢
死
弟之於師猶臣之于君臣之于君君在與在君亡與
亡故回曰子在回何敢死傳曰死者非難處死者難
若回可謂知處死矣衛君之難孔子於柴知其來於
由知其死及匡之難孔子於回則疑之何也君子之
善死義也或不免焉命也義固可知而不可必命則
難諶而不可知孔子之於匡畏所不可不畏於顔淵
也疑所不可不疑
季子然問仲由冉求可謂大臣與子曰吾以子為異之
問曾由與求之問所謂大臣者以道事君不可則止今
由與求也可謂具臣矣曰然則從之者與子曰弑父與
君亦不從也
大臣事君以道具臣事君以才事君以道故能致君
於堯舜之隆措世于禮樂之盛及其不可則止而已
事君以才則智足以效一官能足以效一軄及其不
可則從之而巳仲由足於果不足於藝冉求足於藝
不足於果季氏旅于泰山而不能救伐顓臾而不能
諫而又不能致之而去是偹位者也故曰具臣然弑
父與君而從之則孟子所謂亂臣者也由求于大臣
則不能于姦臣則不為故曰弑父與君亦不從也齊
魯二生漢召之而不至且曰禮樂必百年而後興是
待天下以不仁也楊子謂之大臣過矣
子路使子羔為費宰子曰賊夫人之子子路曰有民人
焉有社稷焉何必讀書然後為學子曰是故惡夫佞者
聞學而後從政未聞以政學者也故先人民社稷而
學之則事至而辦後人民社稷而學之則蒞事煩矣
孔子喜開點之不願仕而惡子路以子羔為費宰則
學其可忽哉夫有才而不聞道猶足以殺身則不學
而仕者不能無害故曰賊夫人之子子産論尹何為
邑亦猶是也
子路曾晳冉有公西華侍坐子曰以吾一日長乎爾毋
吾以也居則曰不吾知也如或知爾則何以哉子路率
爾而對曰千乘之國攝乎大國之間加之以師旅因之
以饑饉由也為之比及三年可使有勇且知方也夫子
哂之求爾何如對曰方六七十如五六十求也為之比
及三年可使足民如其禮樂以俟君子赤爾何如對曰
非曰能之願學焉宗廟之事如會同端章甫願為小相
焉點爾何如鼓瑟希鏗爾舍瑟而作對曰異乎三子者
之撰子曰何傷乎亦各言其志也曰暮春者春服既成
冠者五六人童子六七人浴乎沂風乎舞雩詠而歸夫
子喟然嘆曰吾與點也三子者出曾晳後曾晳曰夫三
子者之言何如子曰亦各言其志也已矣曰夫子何哂
由也曰為國以禮其言不讓是故哂之唯求則非邦也
與安見方六七十如五六十而非邦也者唯赤則非邦
也與宗廟會同非諸侯而何赤也為之小孰能為之大
加以師旅因以饑饉則困于力而救死不暇矣困于
力則不能勇救死不暇則不知為善由也於不知為
善者則方之比及三年則能拯已困之民置之安強
之地故不能勇者斯有勇不知為善者斯知方此果
之效也足民者治之始禮樂者治之終求雖不足于
禮樂而使足民此藝之效也由能勇而不知遜求赤
知遜而不知道若點可謂知道矣故有志于學無志
於仕而孔子與之也孔子無君則皇皇出疆必載質
未嘗不急於仕也點無志於仕孔子與之可耶君子
之於道有餘不可以不應不足不可以不求子有餘
而急於應點不足而急于求此所以為孔子曾點也
顔淵第十二
顔淵問仁子曰克己復禮為仁一日克已復禮天下歸
仁焉為仁由已而由人乎哉顔淵曰請問其目子曰非
禮勿視非禮勿聽非禮勿言非禮勿動顔淵曰回雖不
敏請事斯語矣
已物之敵也勝已之私謂之克禮性所有也克己而
趋焉謂之復盖不遠之復令于修身故復禮本於克
己克己則能仁復禮則能克一日克己復禮天下歸
仁焉則不在久矣為仁由已則不在外矣為仁由已
故不可以不克己非禮勿視勿聽勿言勿動故不可
以不復禮孔子曰人而不仁如禮何禮曰道德仁義
非禮不成是禮以仁而後復仁以禮而後成顔淵嘗
曰約我以禮盖所以成其心也然克己未至於無我
復禮未至於中禮此回所以止于殆庶也今夫水性
無人火性無我無人未離乎有我而於五蔵為精精
則為賢人無我則不特無人而已故于五蔵為神神
則為聖人回之克己孔子之無我如此而已
仲弓問仁子曰出門如見大賓使民如承大祭已所不
欲勿施於人在邦無怨在家無怨仲弓曰雍雖不敏請
事斯語矣
司馬牛問仁子曰仁者其言也訒曰其言也訒斯謂之
仁矣乎子曰為之難言之得無訒乎
周禮大祭中祭小祭見於天官之酒正春官之大司樂大
賓之禮大客之儀見于秋官之行人則凡祭與客其
禮殺大祭大賓其禮隆出門如見大賓使民如承大
祭欽也已所不欲勿施於人恕也欽則于人無所慢恕
則於人無所拂故在邦無怨在家無怨在家無怨易
在邦無怨難故先邦而後家也春秋傳曰出門如賓
承事如祭仁之則也孟子曰強恕而行求仁莫近焉
仲弓問仁故孔子答之如此仲弓嘗言居敬行簡而
其行則不錄舊罪使臣如借居敬行簡使臣如借則
可教之以敬不錄舊罪則可教之以恕聖人之於人
豈能推其所有強其所無哉亦因其性而道之也故
司馬牛未可與言仁則告之以仁為之難而已樊遲
子張可與言仁而未可與言為仁故或告之以先難
或告之以愛人或告之以居處恭執事敬與人忠或
告之以恭寬信敏惠而已惟顔子然後能盡仁故告
之以克已復禮克復仁之事也仲弓可與言仁未可
以盡仁故告之以敬恕而已訒與難一也言之難則
曰訒為之難則曰難牛多言而躁言訒云者救之失
歟
司馬牛問君子子曰君子不憂不懼曰不憂不懼斯謂
之君子矣乎子曰内省不疚夫何憂何懼
君子之修身也言行無尤悔俯仰不愧怍以守則為
仁以行則為勇仁故不憂勇故不懼古詩有之德義
之不愆何恤人之言内省不疚而不憂者也曾子曰
自反而縮雖千萬人吾往矣内省不疚而不懼者也
不憂不懼孔子猶以為不能牛不足與言仁而告之
以此何也牛以魋之為亂而憂懼焉故孔子解之而
已非牛可以與言此也憂在内懼在外傳曰民無内
憂又無外懼
司馬牛憂曰人皆有兄弟我獨亡子夏曰商聞之矣死
生有命富貴在天君子敬而無失與人恭而有禮四海
之内皆兄弟也君子何患乎無兄弟也
鄭師慧謂朝無人非無人也無賢人也晉叔向謂卒
列無長非無長也無善長也司馬牛憂無兄弟非無
兄弟也無令兄弟也命者天之令天者命之所自出
孟子曰莫之為而為者天莫之致而至者命是天以
遠而在彼者為言命以近而在此者為言也死生非
力之所能移故言有命富貴非人之所能為故言在
天然合而論之則一而已書曰我生不有命在天是
在命者可以言天也列子命謂力曰柰何賤賢而貴
愚貧善而富惡是在天者可以言命也言與人恭則
敬以處已者也言有禮則無失德者也處已敬而有
德則人宗之與人恭而有禮則人親之如此則四海
之内孰非兄弟也曾子謂弟子曰執仁立志先言而
後行千里之外皆兄弟也苟是之不為則雖汝親庸
親汝乎與此同意觀桓魋之亂司馬牛致邑而適齊
及桓魋奔齊司馬牛致邑而適吳趙簡子召之於晉
陳成子亦召之於齊而莫之屑就反卒於魯而已則
司馬牛之賢可知矣故孔子曰君子何患乎無兄弟
子張問眀子曰浸潤之譛膚受之愬不行焉可謂眀也
已矣浸潤之譛膚受之愬不行焉可謂遠也已矣
譛而言之謂之譛首而告之謂之愬浸潤之譛若水
之於物則漸而不暴膚受之愬若垢之於膚則淺而
不廹皆其難知者也能知其所難知而止之使不行
則其智眀出人遠矣盖眀則察言而已遠則眀之過
于人君子之於譛愬有度以度之有數以數之故詩
曰他人有心予忖度之往來行言心焉數之如此則
賢者不以忠信見疑小人不以誕謾見信豈非眀而
且遠哉傳曰流丸止于甌臾流言止于智者
子貢問政子曰足食足兵民信之矣子貢曰必不得已
而去于斯三者何先曰去兵子貢曰必不得已而去於
斯二者何先曰去食自古皆有死民無信不立
兵之於德為末於器為凶故古者制字之意戈欲偃
弓欲弛武欲止則兵豈先王之所尚哉此所以寧有
信而去兵也食之所養者小體也信之所養者大體
也故無信而生不若有信而死此其所以寧去食而
信斷不可少也然非兵則無以有其食非食則無以
存其信三者固不可偏廢惟其輕重緩急之不同故
孔子之言有如此
棘子成曰君子質而已矣何以文為子貢曰惜乎夫子
之說君子也駟不及舌文猶質也質猶文也虎豹之鞟
猶犬羊之鞟
毛謂之皮革謂之鞟虎豹犬羊所以别者以皮之不
同也君子野人所以别者以文質之不同也今也去
毛以為鞟則虎豹猶犬羊而已去文以從質則君子猶
野人而已此棘子成之失于偏見也故子貢責之以
駟不及舌鄧析曰一言而非駟馬勿追一言而急駟
馬勿及
哀公問於有若曰年饑用不足如之何有若對曰盍徹
乎曰二吾猶不足如之何其徹也對曰百姓足君孰與
不足百姓不足君孰與足
什一天下之中正也多乎什一則大桀小桀少乎什
一則大貉小貉魯自宣公初税畝多乎什一而二焉
哀公又欲用田賦故有若因其憂不足而告以盍徹
所以救其弊也方哀公之欲用田賦也故孔子嘗曰
君子度于此而禮以其薄則丘亦足矣不度于此而
貪日用無窮則雖以田賦將又不足則有若所謂百
姓足君孰與不足百姓不足君孰與足固孔子之意
何則古之善為國者蔵於民不蔵於公與之為取而
不以取之為取以為君則父民則子也未有子富而
父貧未有民足而君不足揚雄所謂洪羊擅利其如
子何子張學干禄孔子告之以言行或問不為政孔
子答之以孝友衛公待之以為政孔子欲先正名梁
王問利國孟子說以仁義盖君子之言惡苟簡以徇
利寧高闊以正本也有若之于哀公問不足而告之
以盍徹其意亦若此而已
子張問崇德辨惑子曰主忠信徙義崇德也愛之欲其
生惡之欲其死既欲其生又欲其死是惑也誠不以富
亦祇以異
德由中出惑自外來由中出者不可不高故崇之自
外來者不可不眀故辨之易曰忠信所以進德敬義
立而德不孤此主忠信徙義崇德者也禮曰身有所忿
懥則不得其正有所好樂則不得其正此愛之欲其
生惡之欲其死是惑也子張持嘐嘐之志而其行不
掩則不足于忠信抱堂堂之容難與為仁則不足于
徙義愛之過辟則欲其生惡之過辟則欲其死則誠
不以富于已適足以異于人也故曰誠不以富亦祇
以異樊遲問崇德辨惑則同而孔子告之不同者盖
好利者務得而多怨務得則不能先事多怨則不能
無怨以先事後得為崇德以一朝之忿為怨此所以
告樊遲也告子張曰是崇德也是辨惑也告樊遲曰
非崇德與非辨惑與盖樊遲之賢不及子張子張常
以孔子之言為是故告之以是樊遲疑孔子之言為
非故告之以非與觀樊遲之問及于修慝子張常問
善人之道是子張可進于善樊遲未離乎慝也孔子
曰言人之惡非所以美已言人之枉非所以正已故
君子攻其惡無攻人之惡樊遲問修慝孔子告之以
此者欲其不舍已之田而芸人之田者也昔衛有蘧
伯玉人者直已而不直人盖如此也已
齊景公問政于孔子孔子對曰君君臣臣父父子子公
曰善哉信如君不君臣不臣父不父子不子雖有粟吾
得而食諸
景公之時慶封滅崔氏田鮑高欒謀慶氏而田氏又
私其德於民此臣不臣也景公以少子荼為太子而
逐羣公子于莱邑而羣公子皆亡于外是子不子也
臣之不臣以君之不君子之不子以父之不父故孔
子答以君則臣臣父則子子也漢三老茂曰父不父
則子不子臣不臣由于君不君其言先父子者為戾
園而發也洪範言作福作威而繼之以惟辟玉食以
言人君能作威福然後不失其玉食不能作威福則
君不君矣其得康食乎故曰雖有粟吾得而食諸
子曰片言可以折獄者其由也與子路無宿諾
子曰聽訟吾猶人也必也使無訟乎
信義不著雖多言不可以折獄信義著雖一言可以
折獄易曰君子折獄書曰惟良折獄子路片言可以
折獄者以其有君子之良心為人所信故也禮曰與
其有諾責寧有已怨老子曰輕諾必寡信子路無宿
諾則于人無輕諾于已無寡信此所以果于折獄也
小邾輕千乘之盟而信子路之一言則子路信義之
著可知矣夫先之以德禮輔之以政刑使有耻且格
而無情者不得盡其辭此所以無訟也子路能折獄
於已訟之後而不能化人于未訟之先語之以無訟
則未也孔子聽訟則與人同使人無訟則與人異故
曰聽訟吾猶人也必也使無訟乎易曰君子作事謀
始書曰帝德罔愆而繼之以茲用不犯于有司禮曰
禮之教化也微而繼之以使人遠罪不自知使無訟
之謂也苟婚姻之禮廢而滛僻之罪多鄕飲酒之禮
廢而争闘之獄煩喪祭之禮廢而臣下之恩薄聘覲
之禮廢而君臣之位失然後從而聽斷之不亦晚乎
故子路之折獄不及孔子之使無訟也召公之聽獄
又不若周南之無犯也在昔揚子有曰必也律不犯
子張問政子曰居之無倦行之以忠
居之無倦則于已無逸行之以忠則于人不欺子張
問仁告之以敏則有功問崇德告之以主忠信徙義
問行告之以言忠信盖倦則不能敏而徙義不忠
則不能崇德而有行子張之行不免于此故于其問
政而告之以居之無倦行之以忠也傳稱子張問入
官孔子告之以怠惰者時之所以後非忠信則無以
取親於百姓與此同也盖無倦然後能使民無倦忠
然後能使民作忠孔子于子張兼無倦與忠而教之
于子路則教之以無倦而已以子路之蔽不至于不
忠也
子曰慱學于文約之以禮亦可以弗畔矣夫(重出)
子曰君子成人之美不成人之惡小人反是
互鄕童子潔已以進孔子與之而不拒成人之美也
冉求聚歛孔子欲鳴鼓而攻之不成人之惡也小人
幸灾樂禍故成人之惡惡直忌正故不成人之美孟
子之五教有成德者皆成人之美也
季康子問政於孔子孔子對曰政者正也子帥以正孰
敢不正
季康子患盗問於孔子孔子對曰苟子之不欲雖賞之
不竊
教之化民深于命民之效上捷于令故鄭伯好勇國
人暴虎秦穆貴信士多從死陳姬好巫而民滛祀晉
侯好儉而民畜聚太王躬仁邠民貴恕吳王好劍客
而民多瘡痍楚王好細腰而朝多餓死則季康子之
欲而魯民盗理勢之必然也老子曰不必以静天將
自正又曰我無欲而民有樸故孔子于為政者患不
能以正導之耳莊子曰盗竊之仁行雖貴而可乎季
康子之謂也
季康子問政於孔子曰如殺無道以就有道何如孔子
對曰子為政焉用殺子欲善而民善矣君子之德風小
人之德草草上之風必偃
德教洽而民氣樂法令極而民風衰先王任德不任
力好生不好殺不得已則刑期無刑而已夫豈後德
禮而先政刑哉故曰子為政焉用殺子欲善而民善
矣夫上之化下無可見之迹而俗日遷故喻以風民
性含仁而衆柔不能自立故喻以草草惟風之偃民
惟上之從康子不能正德以善之特欲殺之而已不
亦過哉書曰四方風動又曰爾惟風下民惟草傳曰
我德如風民應如草
子張問士何如斯可謂之達矣子曰何哉爾所謂達者
子張對曰在邦必聞在家必聞子曰是聞也非達也夫
達也者質直而好義察言而觀色慮以下人在邦必達
在家必達夫聞也者色取仁而行違居之不疑在邦必
聞在家必聞
逹者志在不窮聞者為名而已逹則不必聞聞則不
必逹質者直德也好義義也察觀智也慮下禮也德
義所以處已故志不窮於内禮所以處人故行不窮
於外此所以在家必逹在邦必逹也取仁行違居之
不疑此取偽為以尚人而已與質直好義察言觀色
慮以下人者反矣此所以在家必聞在邦必聞詩言
帝謂文王不大聲以色文王大之不失其色非色取
仁也以德而已此則在邦必聞在家必聞者也盖逹
與受小國是逹受大國是逹同聞與聲聞過情同在
家言其止在家在邦言其止在邦子張色莊者平則
色取仁矣難與並為仁則行違其志曰古之人古之
人則居之不疑矣孔子因其失而救之也
樊遲從遊於舞雩之下曰敢問崇德修慝辨惑子曰善
哉問先事後得非崇德與攻其惡無攻人之惡非修慝
與一朝之忿忘其身以及其親非惑與
樊遲問仁子曰愛人問知子曰知人樊遲未逹子曰舉
直錯諸枉能使枉者直樊遲退見子夏曰鄕也吾見於
夫子而問知子曰舉直錯諸枉能使枉者直子夏曰冨
哉言乎舜有天下選於衆舉臯陶不仁者遠矣湯有天
下選於衆舉伊尹不仁者遠矣
自其為仁智言之則智易而仁難自其愛人知人言
之則愛人易知人難故遲於愛人則達於知人則未
達書曰簡厥修亦簡其或不修進厥良以率其或不
良易曰君子帷有解吉有孚于小人傳曰禹稱善人
不善人遠此所謂舉直錯枉使枉者直也舜湯之所
舉多矣特言臯陶伊尹者臯陶之賢其德足以懷民
其謨足以知人其為士也能制百姓於刑之中伊尹
之賢其才足以任重其道足以格天其割正有夏能
變簡賢附勢之徒如此則仁賢履位奸邪悉退豈非
不仁者遠哉堯舜之仁不徧愛人急親賢也如此而
已
子貢問友子曰忠告而善道之不可則止毋自辱焉
忠告屬言善道屬行仁也不可則止義也芮伯之於
朋友曰既之隂女反予來赫又繼之以凉曰不可覆
背善詈不為不辱矣而芮伯為之者救時之責故也
曾子曰君子以文會友以友輔仁
文出于理仁出于性以文會友然後能窮理以友輔
仁然後能盡性禮曰相觀而善以文會之所以能相
觀以仁輔之所以善也孔子曰工欲善其事必先利
其器事所以譬仁器所以譬友事以利器然後善仁
以益友然後成君子于友可不慎哉子曰損者三友
益者三友益友所以輔仁損友則害仁而已
論語全解卷六
