欽定四庫全書
論語全解卷四宋陳祥道撰
述而第七
子曰述而不作信而好古竊比於我老彭
道德之原出於天而其說始於古老子之言道德躬
因之而已故曰述而不作信而好古老子之言有言
古之善為士者有言古之為道德者有言古之所謂
曲則全者有言執古之道以御今者則述而不作信
而好古可知矣信則有之也好則不特知之而已
故孔子比焉聖人之於人將自明之則自尊而卑之
所以信其言於後世孔子之竊比於我老彭尊之所
以信其言也孔子祖述堯舜憲章文武述而不作之
謂也好古敏以求之信而好古之謂也蓋聖人達而
在上則帝王天子之德而有所作窮而在下則元聖
素王之道而不敢作不敢作則信而好古而已有所
作則不特自信而又人信不特好古而又稽而行之
也然孔子之作春秋其事則述其書則作故其言曰
其事則齊桓晉文其文則史其義則&KR0588;竊取之矣與
夫不知而作者多矣諸子之學有不知无位而作之
者有不知无德而作之者又有不知先王之法既已
致隆而或苟作之者皆在所棄焉孟子曰孔子作春
秋而亂臣賊子懼蓋唐虞成周未有懼之者此聖人
所以有作也彭之言行於傳无道豈古之彭祖者乎
子曰默而識之學而不厭誨人不倦何有於我哉
默而識之德也學而不厭知也誨人不倦仁也時之
人道聽而途說皆德之棄非所謂默而識之也或畫
焉或願息焉非所謂學而不厭也或先傳而後倦非
所謂誨人不倦也故特自成而已蓋學在已故言厭
誨在人故言倦叔向曰求善不厭施舍不倦楊子曰
事不厭教不倦合而言之則厭與倦皆在已而已故
曰我學不厭而教不倦
子曰德之不修學之不講聞義不能徙不善不能改是
吾憂也
德在内者也不修則不充學在外者也不講則不明
聞義不能徙則善不備不善不能改則行不完皆孔
子所憂者也然樂而不憂所以處已憂而不樂所以
與人同樂以忘憂處已者也樂天知命憂之不與人
同者也德之修然後能講學學之講然後能徙義德
之修學之講未能無不善改之而已孔子言君子不
重則不威學則不固主忠信而終之以過則勿憚改
與此仝意
子之燕居申申如也夭夭如也
人之情矜慎於行禮之際其不失禮也易優游於無
事之際其不失禮也難子之燕居申申如也夭夭如
也非夫盛德之至孰與此哉申申言肆而不曲夭夭
言不以老壯自居於子之燕居縦言肆猶至於禮而
不屈也居不容不以老壯自居也肆而不屈則直不
以老壯自居則和所謂居不容燕居告温温知夭夭
之謂也禮記有言仲尼燕居有言孔子閒居蓋退朝
曰燕居燕曰閒
子曰甚矣吾衰也久矣吾不復夢見周公
形接為事神遇為夢事見於有為夢出於有思孔子
之盛時嘗欲有大勳勞於天下而思周公之所為故
夢見之及其衰也知時命不我與而不復思周公所
為故不復夢見之高宗之夢傅說文王之夢臧丈人
其出於有思亦如此莊周曰古之真人不夢何也真
人以性言聖人以德言性則入而冥道故無夢德則
出而經世故有夢
子曰志於道據於德依於仁游於藝
揚子之言道德仁則合異以為同故曰道德仁人得
之以人之天也老子之言道德仁則散同以為異故
曰失道而後德失德而後仁其實一也蓋道則無體
故志之而已德則有體故可據據德所以立己依仁
所以行已禮體此者也義宜此者也智知此者也信
誠此者也言道德仁則義智信舉矣道德仁君子之
務本藝則君子之餘事周官司徒教萬民以六德六
行然後繼之以六藝師氏教國子以三德三行然後
保氏教之以六藝則藝豈君子所先哉特游之而已
少儀曰士依於德游於藝何謂依於仁曰德之所愛
者仁也其所以制者義也愛則近於厚制則近於薄
君子處其厚故依於仁不依於義此所以在此無惡
在彼無射也今夫已之子與兄之子均在所愛也孔
子則以其子妻公冶長以兄之子妻南容此依於仁
而施於親親者也已之與人均在所責也孔子則躬
自厚而薄責於人此依乎仁而施乎人者也君臣之
分道合則從不合則去孔子於魯不欲苟去必欲以
微罪行孟子於齊不欲速行必至三宿然後出晝此
依乎仁而施乎君者也然則君子之於仁奚所處而
不依哉此所以造次必於是顛沛必於是也然此言
依於仁禮記言依於德仁即是德故也此言志於道
孟子言志於仁者仁即是道故也
子曰自行束脩以上吾未嘗無誨焉
孟子曰君子之所以教之者有如時雨化之者有成
德者有達財者有答問者有私淑艾者則行束脩淑
艾者也自私淑以上未嘗無誨則四者可知矣君子
之於人常患其所不學而不倦其所教其於教也常
恕其所不足而不嚴其科故潔已以進者孔子未嘗
不與以是心至者孟子未嘗不受則行束脩以上豈
或遺之哉然孔子不見孺悲孟子不見滕更非不教
也不屑之教也束脩與禮記穀梁所謂束脩之問者
意似同
子曰不憤不啓不悱不𤼵舉一隅不以三隅反則不復
也
憤在氣悱在心氣不憤不能誠心問故不啓心不悱
不能誠心辨故不𤼵啓之𤼵之則舉一隅不以三隅
反則不復此又惡其不思也蓋啟所以開之𤼵所以
示之不以三隅反則不復欲其思而自得也蓋君子
之於人能道之以善而不能使之自得猶夫匠之於
人能與之規矩而不能使之巧故性與天道子貢所
不得聞鬼神與死子路所不得聞豈非不以三隅反
則不復哉禮記曰開而不達則思孟子中道而立能
者從之此之謂也然此言學者之道而已鄙夫問於
我叩兩端而竭焉
子食於有喪者之側未嘗飽也子於是日哭則不歌
天之道隂陽不同時則當喪而飽者逆道也人之理
哀樂不同日則哭日而歌者逆理也行弔之日不飲
酒食肉况食之飽乎鄰有喪舂不相里有殯巷不歌
况哭之日歌乎禮曰哭日不歌弔於人是日不樂又
曰飢而廢事非禮也飽而忘哀非禮也孔子所以未
嘗飽與不歌者執禮故也古之人哀樂歌哭同日者
惟祭而已故禮記曰祭之日哀與樂半周禮女巫曰
邦之大烖歌哭而請
子謂顔淵曰用之則行舍之則藏惟我與爾有是夫子
路曰子行三軍則誰與子曰暴虎馮河死而無悔者吾
不與也必也臨事而懼好謀而成者也
學不至於不惑不可以語去就之義行不至於不惑
不可以言廢興之命故用之則行舍之則藏惟孔子
能之蓋君子藏器於身待時而動用舍不累於一身
其流止不失其為淵其所謂明明在上亦山雌也闇
闇在下亦山雌也夫豈以盛行之通窮居之塞而為
之加損榮醜哉此所以為孔顔也子路以孔子稱顔
回故問之曰子行三軍則誰與孔子答之以暴虎馮
河死而無悔者所以戒其勇也必也臨事而懼好謀
而成者所以教其怯也子路聞乘桴浮於海則喜非
所謂臨事而懼有父兄在聞斯行之非所謂好謀而
成此所以無所取材也兵法曰勇之為將乃萬分之
一又曰謀者違害而就利則行三軍者其可懼哉孟
施舍量敵而後進慮勝而後會臨事而懼者也方叔
元老克壯其猶好謀而成者也
子曰富而可求也雖執鞭之士吾亦為之如不可求從
吾所好
富在天所好在已在天者不可以求在已者可以自
樂故曰富而可求雖執鞭之士吾亦為之如不可求
從吾所好執鞭之士其位則卑其職則賤周官條狼
氏之類也孔子之欲富豈如是之甚哉以為在天者
不可以求凡以與民同患而已然言富而不及貴者
以其為利所在故也
子之所愼齋戰疾
齋必有明衣布齋必變食愼齋也曰不教民戰是謂
棄之必也臨事而懼好謀而成者慎戰也康子饋藥
曰丘未達不敢嘗慎疾也慎齋故祭則受福慎戰故戰
則克慎疾則命受其正慎齋所以仁鬼神慎戰所以仁
民慎疾所以仁已此先齋戰而後疾禮記言祭戰而
不及疾者仁已之事雖聖人所慎亦非其所先也聖
人之所慎非止此三者而已特舉其重故也
子在齊聞韶三月不知肉味曰不圖為樂之至於斯也
有盡美然後知天下之謂美者斯不美矣有盡善然
後知天下之謂善者斯不善矣韶之為樂盡善孔子
聞之故將忘天下之為美善者又况肉味哉魏侯聽
古樂惟欲臥齊宣王不好先王之樂此真樂鷃以鐘
鼓載鼷以車馬也豈知孔子樂韶之意哉司馬遷曰
聞韶三月學之然孔子之樂韶器尚矣其在齊則感
其仁聲而已非學也
冉有曰夫子為衛君乎子貢曰諾吾將問之入曰伯夷
叔齊何人也曰古之賢人也曰怨乎曰求仁而得仁又
何怨出曰夫子不為也
聖人之行有浮於言而言未嘗不顧於行故觀其所
言足以知其所為此子貢所以問夷齊之事而知其
所以不為衛君也蓋兄弟之讓則仁父子之爭則不
仁孔子善夷齊之仁而惡衛君之不仁此所以知其
不為也子貢疑孔子之為衛君孟子則謂智足以知
聖人子貢之知出類拔萃而已至於不為衛君則不
知也孔子以夷齊為賢人孟子以夷齊為聖人者以
伯夷為聖即能化而言也以夷齊為賢以明已之集
大成者亦賢而已此孔子不居聖之意也
子曰飯疏食飲水曲肱而枕之樂亦在其中矣不義而
富且貴於我如浮雲
貧與賤人之所惡不以其道得之不去也故飯疏飲
水曲肱而枕樂亦在其中富與貴人之所欲不以其
道得之不處也故不義富貴於我如浮雲
子曰加我數年五十以學易可以無大過矣
神無方也非精義則不可入易無體也非知命不可
以學聖人入而為天之所為故無過出而為人之所
為則不能無過孔子五十而學易則為天之所為故
可以無大過矣可以無大過則於過之小者有所不
免蓋七十而從心然後無過矣易曰敦復无悔是
也聖人之於易必以五十而後學然必云五十者制
行以人不以已也
子所雅言詩書執禮皆雅言也
不言詩書則無以教人不言禮則無以明分故子所
雅言者詩書也執而不敢議者禮也言詩書而不及
樂與春秋易者蓋德不全者不可道之以樂志不定
者不可發之以春秋不知命者不可申之以易也子
罕言利與命與仁亦猶是也孔子之於言有所雅言
有所不言有所罕言其趣雖不同亦各適其理而已
葉公問孔子於子路子路不對子曰女奚不曰其為人
也𤼵憤忘食樂以忘憂不知老之將至云爾
子曰我非生而知之者好古敏以求之者也
葉公問孔子於子路子路不對非不知對不足對也
蓋曰以孔子之道對葉公是語蛙以海樂鷄以韶適
滋以惑也孔子曰女奚不曰𤼵憤忘食樂以忘憂不
知老之將至蓋曰奚不俯其言而對之以此也孔子
之於道非學也非不學也以為非學則吾非生而知
之好古敏以求之以為非不學則我非多學而識之
予一以貫之非學也所以學人異非不學也所以學
人同
子不語怪力亂神
直言曰言論難曰語怪力亂神非不言也不語於人
而已不語怪力則所語者常與德也不語亂神則所
語者治與人也怪之為害不若力力之為害不若亂
怪力亂人之所為故先之神則非人之所為故後之
楊子曰神又茫茫聖人曼云則不語神之謂也李究
曰力不由理為怪力神不由正為亂神誤矣
子曰三人行必有我師焉擇其善者而從之其不善者
而改之
善者吾師也不善者亦吾師也師其不善所以自修
此所以三人行必有我師也若夫師其善而不師其
不善則内無以自省外無以自觀其欲至於君子難
矣然則不善之師其可忽哉老子以強梁為教父釋
氏以邪盗之類為人師亦此意也
子曰天生德於予桓魋其如予何
孔子於桓魋之暴則曰天生德於予於匡則曰天之
未喪斯文蓋德所以足乎已而君子之所獨文所以
化於人而天下之所同故於桓魋則危疑而已故稱
在已者而歸之於命於匡有死之道故稱在人者而
歸之於時以明桓魋不能害天之命匡人不能易天
之時也紂曰我生不有命在天王莾曰天生德於予
漢兵其如予何奚德哉
子曰二三子以我為隠乎吾無隠乎爾吾無行而不與
二三子者是&KR0588;也
孔子之誨人其不倦仁也其無隠忠也不倦與先傳
後倦者異矣無隠與教人不盡其才者異矣惟其開
而不達引而不𤼵不以三隅反則不復再三凟則不
告此弟子所以疑其隠也
子以四教文行忠信
忠信所以成終始也學由中出故以文為餘事教自
外入故以文為先務乾九三先之以忠信進德所以
成始孔子之四教後之以忠信所以成終
子曰聖人吾不得而見之矣得見君子者斯可矣子曰
善人吾不得而見之矣得見有恒者斯可矣亡而為有
虚而為盈約而為泰難乎有恒矣
有常者能常而已非可欲者也故不足於善人善人能
為可欲而已非充實者也故不足於君子君子充實而
已非大而化之者也故不足於聖人有常可與共學
者也善人可與適道者也君子可與立者也聖人可
與權者也聖人不可得則思君子善人不可得則思
有常詩之子衿先子衿而繼之以子佩素冠先素冠
而繼之以素鞸褰裳先他人而繼之以他士凡皆思
其次者而已亦此意也孔子曰不得中行而與之必
也狂狷乎孟子以琴張曾晳牧皮為狂以不屑不潔
之士為狷則狂可以為善狷者有恒而已若夫亡而
為有虚而為盈約而為泰難乎有恒矣此易所謂不
恆其德也蓋虚非亡也特未盈而已約非虚也特約
之而已亡而為有甚於虚而為盈虚而為盈甚於約
而為泰其序如此
子釣而不綱弋不射宿
釣與弋君子與人同不綱不射宿君子與人異君子
於物愛之弗仁其愛之也不綱不射宿其弗仁也不
免於釣弋孔子窮而在下其不忍如此使達而在上
則其仁可知也春秋時有干戈相尋屠城滅國舉無
噍類况有釣而不綱者乎有以乘人之阨掩人不備
而襲之况有弋不射宿者乎
子曰蓋有不知而作之者我無是也多聞擇其善者而
從之多見而識之知之次也
君子之於學也遠則聞而知之近則見而知之多聞
患於不能擇能擇則知所從多見患於不能識能識
則知所辨此特知之而已吾道一以貫之則知之上
也孔子曰生而知之者上也學而知之者次也則知
之次者學者之事也曾子子貢皆聞一貫於孔子曾
子能唯而不能辨子貢知聽而不知問則知之上者
聖人之事也然此未離乎知而已乃若離一以至於
無始去知以至於無知則又聖人之妙也
互鄉難與言童子見門人惑子曰與其進也不與其退
也唯何甚人潔已以進與其潔也不保其往也
聖人不以能病人而常待之以恕故潔已以進者在
所與不以智逆物而常繼之以義故於往在所不保
與其潔故子路變服而至則教之不保其往故宰予
與辭於後則聽之門人不知而惑於童子之見孔子
示之以唯何甚則不與其潔者甚於所擇也保其往
者甚於所逆也孔子不為已甚故韓愈曰言辭之不
則禮貎之不答雖孔子不得行於互鄉也孟子之設
科來者不拒廋則不得亦此意與與其潔則所謂汚
者斯不與矣不保其往則親於其身為不善者斯拒
之矣
子曰仁遠乎哉我欲仁斯仁至矣
陳司敗問昭公知禮乎孔子曰知禮孔子退揖巫馬期
而進之曰吾聞君子不黨君子亦黨乎君取於吳為同
姓謂之吳孟子君而知禮孰不知禮巫馬期以告子曰
丘也幸苟有過人必知之
周公之過以親也孔子之過以君也過于厚者也過
於厚以人知之為幸過於薄以人不知為幸故曰古
之君子過也如日月之食人皆見之更也人皆仰之
今之君子豈徒順之又從而為之辭
子與人歌而善必使反之而後和之
樂者人情之所不免君子樂得其道小人樂得其欲
孔子于韶則忘味于歌之善則和樂得其道也
子曰文莫吾猶人也躬行君子則吾未之有得
行者君子之務本文者君子之餘事與其行不足而
文有餘不若行有餘而文不足今吾於文也不特猶
人而已然躬行君子未之有得則是行不足而文有
餘也盖時之人與其文不究其實而不知其非故孔
子自謂如此以救其弊
子曰若聖與仁則吾豈敢抑為之不厭誨人不倦則可
謂云爾已矣公西華曰正唯弟子不能學也
聖者天道之至仁者人道之至語仁之未成名雖管
仲子産亦可謂之仁人語仁之成名雖孔子有所不
敢孔子之所不敢非不敢也不居之而已孔子以為
不厭誨不倦為非聖賜赤或以為既聖或以為不能
學者不厭不倦聖人之所為而學者之所難也不曰
學之不厭而曰為之不厭者盖曰仁聖之成名我不
敢居特為仁聖之事而已為仁聖之事故學不足以
言之
子疾病子路請禱子曰有諸子路對曰有之誄曰禱爾
於上下神祗子曰丘之禱久矣
疾與病合則一别則異周官疾醫言疾病獸醫則言
病以人易知雖疾可見獸不易察病而後知是疾輕
於病子疾病疾而後至於病君子於神祗未疾則禱
衆人於神祗未疾則不禱既疾則禱未疾而禱禱之
以正直既疾而禱禱之以祭享孟子曰夭壽不貳修
身以俟之所以立命也禱之以祭享是貳之也孔子
之疾不禱无妄之疾勿藥可也春秋之時楚昭王之
疾不禱於河齊侯之疾欲誅祝史賢否可知矣
子曰奢則不孫儉則固與其不孫也寧固
奢則僣故失之不孫儉則約故失之固不孫則其害
大固則其害小老子於奢則去之于儉則寳之管仲
之奢孔子以為不知禮晏子之儉曾子以為知禮此
與其奢也寧儉與其不孫也寧固然二者皆非中道
以曹風之奢魏晉之儉皆詩人所刺也孔子言寧儉
寧固與思狂狷同意
子曰君子坦蕩蕩小人長戚戚
子温而厲威而不猛恭而安
作德心逸日休故坦蕩蕩作偽心勞日拙故長戚戚
君子居易以俟命大行不加窮居不損故有終身之
樂而無一日之憂小人行險以徼幸未得則患得既
得則患失故有終身之憂而無一旦之樂此坦蕩蕩
長戚戚所以不同也子温而厲威而不猛恭而安是
亦君子之所謂坦蕩蕩也蓋温而不厲過於柔威而
猛過於剛恭而不安過於㢲子夏曰即之温聽其言厲
温而厲也禮曰温而愛威而不猛也子曰與人恭而
有禮恭而安也温而厲則處仁以義威而不猛則成
義以仁恭而安則行㢲以禮仁而後義義而後禮事
辭之序也
泰伯第八
子曰泰伯其可謂至德也已矣三以天下讓民無得而
稱焉
不累於厚利故三以天下讓不累於名高故民無得
而稱此所以為至德太伯之讓則國也三以天下讓
者以文王之聖有得天下之道故也詩曰帝作邦作
對自太伯王季又曰文王肇禋惟周之禎則文王有
得天下之道也固矣後世伯夷之遜孤竹季札之遜
吳國魯隠之遜桓公宋穆之遜與夷燕噲之遜子之
韋元成之遜弟勝東海王強之遜弟陽鄧彪之遜弟
荆丁鴻之遜弟盛劉愷之遜弟憲凡是者多矣若伯
夷季札則徇義者也餘則矯異以取一時之名而已
豈君子之所與哉然擬於突忽之兄弟蒯輒之父子
其有間矣
子曰恭而無禮則勞慎而無禮則葸勇而無禮則亂直
而無禮則絞
君子篤於親則民興於仁故舊不遺則民不偷
好勇不好學其蔽也亂好直不好學其蔽也絞則所
謂無禮者不學之蔽恭慎勇直出於德性而德性本
於道學有是德性而無禮以節之故恭則不安而勞
慎則過思而葸勇則至於悖亂直則至於絞迫脅肩
謟笑病於夏畦恭而無禮則勞也其父攘羊而子證
之直而無禮則絞也葸猶荀卿所謂諰諰然也絞猶
詩傳所謂綯絞也禮曰恭而不中禮謂之給勇而不
中禮謂之逆則無禮不特不中禮而已蓋恭慎則不
及必跂而進於禮勇直則過必抑而就於禮禮以仁
厚為質而已故繼之以君子篤於親則民興於仁故
舊不遺則民不偷禮曰親者毋失其為親故者毋失
其為故詩曰親親以睦故舊不遺周官八政統馭萬
民一曰親親二曰敬故馭以親親則民莫遺其親馭
以敬故則民莫慢其故莫遺其親則興於仁也莫慢
其故則不偷矣後世不知親親而角弓之怨興不知
敬故而谷風之刺作欲民免於無禮其可得乎
曾子有疾召門弟子曰啟予足啟予手詩曰戰戰兢兢
如臨深淵如履薄冰而今而後吾知免夫小子
父母全而生之子全而歸之孔子以不敢毁傷為孝
樂正子以傷足為憂此曾子所以戰戰兢兢如臨深
淵如履薄冰蓋賢者之保身猶之乎諸侯之保國也
故曾子取此詩以明已之孝孝經取此詩以為諸侯
之孝也先啟足而後體者便於侍疾者故也禮曰曾
元曾申坐於足
曾子有疾孟敬子問之曾子言曰鳥之將死其鳴也哀
人之將死其言也善
君子所貴乎道者三動容貌斯遠暴慢矣正顏色斯近
信矣出辭氣斯遠鄙倍矣籩豆之事則有司存
道無乎不在物無乎非道故默而成之於性命之理
道也揮而散之於容貌辭氣亦道也蓋恭敬達之於
容貌則無暴慢之容貌矣誠信逹之於顔色則無詐
謟之顔色矣忠順達之於辭氣則無鄙倍之辭氣矣
於顔色言近信則容貌近禮辭氣近和可知於容貌
言遠暴慢於辭氣言遠鄙倍則顔色遠誕謾可知禮
曰禮義之始在於正容體齊顏色順辭令又曰君子
不失足於人不失色於人不失口於人與此同意人
道本也事末也末在人本在仁君子則事道有司則
事事故曰籩豆之事則有司存此所以告孟敬子也
曾子曰以能問於不能以多問於寡有若無實若虛犯
而不校昔者吾友嘗從事於斯矣
能言其才多言其學以能問於不能以多問於寡其
資人者也有諸已而若無充實而若虚其處已者也
以能問於不能以多問於寡則學愈博有若無實若
虚則德愈充犯而不校則恕矣以能問於不能至實
若虚不伐善者能之犯而不校不遷怒者能之則曾
子所謂吾友者顔子而已孔子曰以直報怨顔子犯
而不校者蓋犯非必怨也
曾子曰可以託六尺之孤可以寄百里之命臨大節而
不可奪也君子人與君子人也
託言其所恃寄言其所付六尺之孤其責重故言託
百里之命其責輕故言寄老莊皆曰貴以身為天下
乃可託天下愛以身為天下乃可寄天下則貴者不
辱其身而其德尊愛者不危其身而其德殺於德尊
者言託於德殺者言寄是託於寄為重寄於託為輕
通而言之則一也故寓公於喪服傳曰寄公於君孟
子則曰託於諸侯可以託六尺之孤仁也可以寄百
里之命義也臨大節而不可奪忠也苟非君子孰能
與此
曾子曰士不可以不弘毅任重而道遠仁以為已任不
亦重乎死而後已不亦遠乎
士不可以不尚志不可以不弘毅弘則張大而有容
毅則致果而有濟孟子曰其為氣也至大至剛蓋人
生莫不有剛大之氣患乎不能尚志以帥之尚志以
帥之則弘可以致至大毅可以致至剛故能任重而
道遠禮曰仁之為器重其為道遠舉者莫能至此所
以不可不弘毅也詩曰惟仲山甫不侮矜寡不畏強
禦德輶如毛惟仲山甫舉之則不侮矜寡弘也不畏
強禦毅也惟仲山甫舉之任重也記曰斃而已矣荀
卿曰生乎由是道死乎由是道遠之謂也坤言厚德
載物乾言自強不息則任重者地道遠者天道充弘
毅至此則大人之事備孟子於士尚志則兼仁義言
之此則言仁不及義者仁者義之本故也
子曰興於詩立於禮成於樂
學始於言故興於詩中於行故立於禮終於德故成
於樂禮樂者成人之事詩者養蒙之具孔子之於小
子則曰何莫學夫詩於成人則曰文之以禮樂此禮所
謂志之所至詩亦至焉詩之所至禮亦至焉禮之所
至樂亦至焉者也然興於詩非不學禮也特不可謂
之立立於禮非不知樂也特不可謂之成禮曰十有
三年學樂誦詩舞勺成童舞象學射御二十而冠
始學禮學記之教人亦先之以安絃夔之教胄子亦
先之以樂於此言成於樂則樂者學之所終始也惟
其禮樂皆得謂之有德然後為修之至矣荀子曰學
始於誦詩終於讀禮是可以與立也以為學止乎此
則未也
子曰民可使由之不可使知之
聖人制行以人不以已議道以已不以人以人不以
已故禮方而卑所以廣業而其仁顯以己不以人故
智圓而神所以崇德而其用藏顯故民可使由之藏
故不可使知之易曰百姓日用而不知孟子曰終身
由之而不知其道者衆矣是也惟其不知故不可使
知之不可使知之而必其知則是以已之所能者病
人以人之所不能者愧人是雖至於折骨絶筋亦無
益也此所以有餘不敢盡也若夫老子所謂古之善
為道者非以明民莊子曰聖人者天下之利器不可
以示人則進於此矣
子曰好勇疾貧亂也人而不仁疾之已甚亂也
子路好勇矣然衣敝縕袍而不疾貧故不為亂商&KR0588;
開疾貧矣然力弱而不好勇亦不為亂好勇而不疾
貧則未必為亂貧而不好勇則不能為亂故曰好勇
疾貧亂也夫鳥窮則搏獸窮則攫馬窮則逸人窮則
詐故於不仁者剋核太至則不肖之心應之故曰人
而不仁疾之已甚亂也蓋不仁者非不疾之疾之不
可已甚孔子之不為已甚老子之言去甚者此也疾
不仁者義也不至於已甚者智也兵法曰寇窮勿追
亦此意也
子曰如有周公之才之美使驕且吝其餘不足觀也已
才之美者莫過於周公行之醜者莫甚於驕吝有周
公之才之美使驕且吝猶不足觀又况才美下此者
乎蓋君子以禮存心故不驕以仁存心故不吝小人
以驕滅敬而忘禮以吝滅愛而忘仁忘禮與仁非所
謂有德者也其何以觀之哉荀卿曰弓調然後求勁
馬服然後求良士信慤然後求智能士不信慤而多
智能譬之豺狼不可以身近之亦此意也
子曰三年學不至於穀不易得也
米以不失穀為善人以不失性為仁善為仁之體仁
為善之用孟子以五榖譬仁則榖者仁之實也君子
之學一年則論學取友七年小成九年大成若夫仁
以為已任死而後已三年學其可以至榖哉此所以
樂其自強不息也莊周曰美成在久荀卿曰真積力
久則入此之謂也孔子曰有能一日用其力於仁者
蓋謂誘之而已
子曰篤信好學守死善道危邦不入亂邦不居天下有
道則見無道則隠
篤信則於道不疑好學則於道不厭守死善道則於
道不變學至於此然後知廢興之有命去就之有義
故曰危邦不入亂邦不居天下有道則見無道則隠
故君子體龍之潜升以為德體鳳之顯隠以為行邦
有道則以道徇身而行邦無道則以身徇道而隐此
所謂當治世而不避其任遭亂世而不為苟存然有
是言也而言之不必信有是行也而行之不必果故
孔子於公山佛肹之召則欲往於衛君之亂則欲入
環轍天下卒老於行而未嘗隠苟非體常盡變孰能
與此哉
邦有道貧且賤焉耻也邦無道富且貴焉耻也
於可仕之時而無可仕之道貧且賤焉耻也於可退
之時而無必退之志富且貴焉耻也孔子曰邦有道
榖耻也孟子曰立乎人之本朝而道不行耻也與邦
無道富且貴焉耻也同一意
子曰不在其位不謀其政
大夫不在其政而謀其政則謂之犯分居官不在其
政而謀其政則謂之侵官此易所以言思不出其位
而孔子所以言各司其局此不在其位不謀其政也
若夫在天則春夏秋冬不相易時在地則東西南北
不相易方在人則耳目口鼻不相易用至於朝廷不
歴位而相與言不踰階而相揖大至於天地之理小
至於言語之儀其定分也猶且不可犯又况不在其
位而謀其政哉韓之典冠者加昭侯以衣非不愛君
也不免越職之誅晉之將中軍者將載厲公以車非
不憂君也不免侵冒之責故庖人雖廢職而尸祝者
不可以代御者雖非良而參乘者不可以呼此孔子
嘗為乘田則曰牛羊茁壯長而已嘗為委吏則曰會
計當而已曾子不與越寇之事孟子不以為罪陽處
父易中軍之班春秋以為罪其以此歟然則於田常
之亂孔子不在其位而請討季氏之旅孔子不在其
位而欲救之者蓋田常之亂盡人可討季氏之旅唯
告冉有而已
子曰師摯之始關雎之亂洋洋乎盈耳哉
治汚謂之汚治弊謂之弊治荒謂之荒治亂謂之亂
關雎嘗亂矣師摯之始其亂而正之故師摯之始關
雎之亂洋洋乎盈耳哉書曰聖謨洋洋禮曰鬼神洋
洋乎在其上史曰洋洋乎美德役羣衆則洋洋盛美
之辭師摯之始關雎之亂而孔子美之及其適齊而
嘆之則其賢可知矣
子曰狂而不直恫而不愿悾悾而不信吾不知之矣
狂則進取而無節者也恫則游移而無守者也悾則
虚中而無實者也無節而直無守而愿無實而信嘆
未善也猶出於誠未善而無誠則非君子所與也孔
子所以深非而曰吾不知之矣人之生也悾恫顓蒙
則悾而後恫恫而後狂於此則先狂而後恫與悾者
蓋狂者進取善也狂未以為善也以其未善而猶不
直則其反常度甚矣子張色取仁而行違其狂而不
直者與
子曰學如不及猶恐失之
學如不及猶恐失之者用殆於學其能有得乎此文
武所以汲汲仲尼所以皇皇也孔子之門人猶有冉
有之自畫子貢之願息宰予之晝寢時之殆於學者
多矣故孔子言此以警之
子曰巍巍乎舜禹之有天下也而不與焉
巍巍言成功之高大也有天下而不與焉者如堯之
無為而治者也無為而治者君子之道故孟子曰君
哉舜也孟氏先堯後舜此先舜禹而後堯何也先堯
後舜者堯舜先後之序也先舜禹而後堯者以舜禹
之有天下本於堯故也
子曰大哉堯之為君也巍巍乎唯天為大唯堯則之蕩
蕩乎民無能名焉巍巍乎其有成功也煥乎其有文章
天任理人任情任理則大而公任情則小而私堯之
為君子不私其天下則大而公焉故曰唯天為大唯
堯則之易曰大哉乾元傳曰無為為之謂天蓋大而
公然後能無為則無不為矣堯之則天至於蕩蕩乎
民無能名無為也巍巍乎其有成功煥乎其有文章
無不為也民無能名故謂之帝其有成功故謂之放
勳其有文章故謂之重華然堯之則天之大非美而
未大也則天者天之合也舜似堯為美而未大堯自
以為人之不合者蓋不虐無告不廢困窮嘉懦弱而
哀婦人此特堯之緒餘故也易曰天垂象見吉凶聖
人則之詩曰不識不知順帝之則前乎堯者則其象
而已後乎堯者順其則而已故曰唯天為大唯堯則
之
舜有臣五人而天下治武王曰予有亂臣十人子曰才
難不其然乎唐虞之際於斯為盛有婦人焉九人而已
以天下與人易為天下得人難堯舜之時野無遺賢
而舜之治天下者五人而已文之時濟濟多士武之
亂臣十人而已故孔子嘆其才難也考之孟子五臣
則禹稷契臯陶伯益是也考之書則亂臣十人同心
同德是也書稱虢叔五人之外周公太公召公畢公
而已馬融以榮公與焉非也子無臣母之義則所謂
婦人者邑姜而已馬融以為文母非也萇弘曰十人
同德周以興
三分天下有其二以服事殷周之德其可謂至德也已
矣
文王有君民之大德有事君之小心有君民之大德
故三分天下有其二有事君之小心故猶服事殷如
此則不以利累名不以私累實其德不可以有加矣
此所以為至德也不謂文王之至德而曰周之至德
者以明周之世世修德若文王也易曰周之盛德而
此曰至德自其衰世言之則曰盛德自其以服事殷
言之則曰至德
子曰禹吾無閒然矣菲飲食而致孝乎鬼神惡衣服而
致美乎黻冕卑宫室而盡力乎溝洫禹吾無閒然矣
厚飲食美衣服崇宫室人之情也菲而致孝乎鬼神
惡而致美乎黻冕卑而盡力乎溝洫所以仁鬼神仁
民也仁者盡人道而已人道盡則無間矣易乾元言
大哉亨言大亨利言大利坤元言至哉柔言至柔静
言至静堯以德而帝天道也故稱大哉文王以業而
王地道也故稱至德帝道成於堯舜王道成於文武
曰帝王之道而無間者禹而已故言禹終之
論語全解卷四
