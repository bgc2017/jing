厚齋易學附錄二宋馮椅撰
先儒著述下
京口說義
周易說義十四卷凡七卷各分上下京口都絜撰知
德慶府陛辭日有劄繳進紹興乙亥張九成子韶序
以為其父為邦師法尤邃於易以所聞於其父者為
之傳先於理而次以象義每卦終又為統論絜字聖
與丹陽人父郁字子文終惠州教官程可久云作周
易變體推廣沈丞相小傳如觀之九五不言本爻之
辭獨論剥六五推象數過當然他處亦不皆然也
胡銓傳
中興書目周易傳十卷乾道中敷文閣直學士胡銓
撰銓字邦衡廬陵人號淡菴
李直院解
李直院易解八卷李椿年字仲永饒州浮梁人嘗直
學士院門人吳說之編集淳熙乙未龍圖閣學士胡
銓序又有吳說之問疑二卷右諫議大夫謝諤跋其
說專主王輔嗣
二五君臣論
二五君臣論閭丘昕字逢辰與胡寅明仲在三舍為
友同出胡文定公之門此書明仲多潤色之其說謂
卦以六爻而成而二臣位也五君位也六二九五君
臣之正體也若以陽居隂為九二則臣有時而失之
強以隂居陽為六五則君有時而失於弱蓋作於紹
興間意有所属也乾道辛夘歲張栻序其書
五峰外傳
五峰胡先生集有易外傳自屯至剝多引史事苦無
經指胡文定公安國之子宏字仁仲
張侍講易說
易說十一卷題南軒先生張侍講侍講名栻字敬夫
廣漢人南軒其自號也其學出於五峯胡仁仲以周
程為宗
李宏解
易解潼川府路轉運判官李宏撰有進表蜀合小舟
芸閣三家解刊之共三十卷宏於雜卦後又有餘意
一卷
小舟解
易解三十卷合李宏芸閣三家題小舟先生李開去
非撰
漁樵易鑑
漁樵易鑑十二卷蘭廷瑞字惠卿自序稱白雲溪箋
釋上下經六卷繋辭二卷說卦序卦雜卦一卷圖說
二卷外編一卷自謂於先儒未嘗蹈襲未嘗求異惟
其是而已始於紹興己夘成於淳熙己酉三十餘年
又撰日月運行二圖說一編無階自進於九重欲傳
諸方策則漏泄神機必致天禍未免與糞土俱腐云
縉雲易解
易解六卷題縉雲先生孫男興祖編按馮時行字當
可蜀人易論三卷著于篇首止六十四卦常言易之
象在畫易之道在用其學傳仙井李舜臣
隆山易本傳
易本傳三十三卷題西蜀隆山李舜臣撰淳熙己亥
自序其說以為易起於畫虙犧以畫寓心而文王孔
子因畫以明心之用舜臣字子思程可久以為其學
出於馮當可馮集中亦及其名今觀當可之易若不
相似然蓋其後又自有得也其子道傳立朝繳進付
祕閣
趙寺丞易說
易說二卷題趙善譽上進每卦為一篇序云求之象
數十有餘年而不得求之傳注又多牽合牴牾而不
通盡屏衆說一意孔子之易本畫卦命名之意參稽
卦爻彖象之辭以貫通六爻之義而為之說善譽嘗
為九寺丞將漕湖隂臨遣之時進此書錫以褒語本
朝宗室前此未有推明經學者蓋自善譽始
林寶文解
周易經傳集解三十二卷繫辭上下二卷文言說卦
序雜本文共為一卷河圖洛書八卦九疇大衍總會
圖六十四卦立成圖大衍揲蓍解共為一卷淳熙十
二年乙巳直寶文閣權發遣潭州林栗表進付祕書
栗字黃中其說每卦必兼互體約象覆卦為太泥耳
楊誠齋傳
易傳二十卷題廬陵楊萬里學淳熙戊申自序其子
長孺云自戊申至嘉泰甲子脫藁閱十七年而後成
書嘉定元年臣寮申請得旨給札其家抄錄宣付祕
閣其說本之程氏而多引史傳事證
毛氏傳
易傳十一卷瀘川毛璞撰字伯玉嘗持潼川憲節嘉
泰元年自序始涉其流稍出已見參以諸家之長讀
之三十年知先儒之說與前日所見皆未也觀象按
畫以定其名因卦分爻以盡其變此名與此卦相當
此詞與此爻相得而因以得犧文孔子之心又有外
傳易辨歴詆先儒之失似亦有理然所略取者王弼
二蘇蓋所學異也
西谿易說
易說十二卷題西谿先生多所發明慶元戊午李過
自序謂幾二十年前有序說以毛漸三墳為信誤矣
過興化人字季辨晚年喪明棄科舉授徒
童溪易傳
易傳三十二卷題童溪先生淳熙丙午林焞序王宗
傳字景孟臨安人由太學上舍免省童溪其自號云
強恕解
易解若干卷題強恕解柴元裕字益之饒州餘干人
自少覃思河洛之學以經義教授鄉里兩為鄉舉首
亦有書解俱傳于世
南溪解
說卦上以後五篇解柴中行字與之亦餘干人強恕
之族子也由太學上舍登第終祕書監南溪因所居
自號與其弟中守撰之俱受學於強恕而得其學云
關子明傳
中興書目易傳一卷後魏關子明撰唐趙蕤注著其
傳於篇端云魏孝文帝使并州刺史王虬與子明著
成疑筮論數十篇(即今易傳是也)子明名朗河東人孝文崩
虬卒遂不仕居臨汾山(在汾州)授門人春秋老易號關
先生其卜筮既定吉凶必歸之人事蕤恨此書亡篇
過半無能銓次但隨文解義阮逸後序云常讀文中
子知王氏易宗於子明後於卜人徐生處得其易傳
文已殘闕注文名蕤者本無姓氏或謂趙子趙隋人
其時相接故議以趙蕤生為定注謂著長短經此星
歷家淺術也逸銓次篇目重加刊正中有青龍朱雀
之說疑卜人加而刪去之李侍郎壽翁刊于當塗郡
齋乃十篇其篇目并文不見所謂疑筮者亦無殘闕
說易亦非本指恐偽託之者也未知館閣所藏有無
異同按隋志不錄亦可疑也壽翁名椿年一字仲永
易通論
中興書目易通論一卷凡五篇唐志宋處宗撰而今
本題晉阮嗣宗撰書目云似非晉人之文崇文總目
亦無之
干寶傳
中興書目周易傳十卷晉干寶撰其學以卦爻配月
或以配日時傅諸人事而以前世已然之迹證之訓
義頗有所據要自是一種非本指也按隋志梁有寶
撰周易宗塗四卷已亡名義又與此異崇文總目皆
無之疑亦偽本寶字令升新蔡人房審權亦采錄
啓源
中興書目易啓源十卷唐太子左諭德蔡廣成撰皆
問對語以德常德言德庸德翰分為四目
啓玄
中興書目易啓玄一卷前壽州司法張韓撰凡有七
門五十條案揲蓍古法云唐中書舍人張轅撰未知
孰是
物象釋疑
中興書目唐守江陵尹東鄉助撰其說以象之所生
生於義也有斯義然後明之以物如以龍敘乾以馬
明坤之類采注硫未釋者標出崇文緫目云取卦互
體開釋言象蓋未始見康成之學而著此書
周易揲蓍法
中興書目周易揲蓍法一卷序云廣政壬戌歲青山
人以闤闠揲蓍法鄙俚乖違故依正經及注疏集出
廣政孟蜀年號也
揲蓍古法
中興書目揲蓍古法一卷本朝紹興中開封鄭克撰
以今之言揲蓍者或不取四營成易不待三變成爻
而謂之小衍或不揲右手所分不數小指所掛而謂
之新譜故列舊法使有可據克字武子
正心易法
麻衣道者正心易法四十二章章四句句四言題希
夷先生受并消息李壽翁刊于當塗熙寧三年廬峯
隠者李潜幾道後序云得之廬山一異人注或云許
堅或有疑而問者應之曰世有能作之者乎雖非麻
衣是亦麻衣之徒者也竊謂麻衣止是善相陳圖南
引以相錢若水耳未聞易能相人也必廬山隠士有
粗知易者撰為此書又自解釋託之圖南以傅會其
說耳雖李潜亦不敢為決然之辭欲託之許堅而不
敢正言乾道間南康戴師愈孔文始為之跋以行未
可據也其間亦粗有小小得處而謬妄實多毛伯玉
曰其說謂學者當於羲皇心地上馳騁無於周孔脚
跡下盤旋此理誠有之然專論互體卦變此漢儒之
說而謂之羲皇心地孔子之所不及疎矣哉
易龍圖
中興書目易龍圖一卷本朝處士陳摶撰摶字圖南
亳州人隱居華山三峯賜號白雲後賜號希夷邵子文
云摶好讀易以數學授穆修伯長伯長授李之才挺
之挺之授堯夫以象學授种放放授許堅堅授范諤
昌毛伯玉曰挺之易學專論象耳未嘗及數學也子
文既分象數為二而又以為其象學殊不可曉希夷
故是異人神仙與學問自是兩途子文堯夫子也
大易源流圖證墜簡
中興書目參讀書志大易源流圖一卷天禧中毗陵
從事范諤昌撰其說先定納甲之法以見納音之數
諤昌建溪人又撰周易證墜簡一卷自謂其學出於
湓浦李處約李得於廬山處士許堅其書酷類郭京
舉正如井彖木字為水頥爻頥字作經之類震彖辭
内脫去不喪匕鬯程正叔取之漸上六疑逵字胡翼
之取之
新注周易卦德通論易數鈎隠通神
中興書目云新注周易十一卷本朝太常博士劉牧
撰吴祕表進田況序牧字長民彭城人仁宗時言數
者皆宗之又有周易卦德通論一卷論元亨利貞四
時易數鈎隠圖一卷采摭天地奇耦之數自太極生
兩儀而下至于河圖凡六十四位點之成圖於圖之
下各釋其義讀書志云凡四十八圖并遺事九歐陽
永叔序而其文殊不類吴祕又撰周易通神一卷凡
三十四篇注云所以釋鈎隠黃黎獻受之於牧祕受
之於黎獻久之無傳因作通神以奏之
黃黎獻略例室中記師隠訣
中興書目周易略例一卷本朝黃黎獻撰黎獻學易
於劉牧采摭其綱宗以為略例一本總之於新注周
易以通神為第十四卷略例為第十五卷此為牧之
學者集而為一書也黎獻又以學易於牧筆其隠訣
目為室中之記一卷題室中記師隠訣
易源
中興書目易源一卷本朝太常博士常豫撰范陽盧
經序云易之藴數世莫得傳劉既能窺其端常乃善
繼其序總斯大旨著乎六篇命曰易源劉謂牧也豫
字伯起河内人
圖義
中興書目周易圖義二卷治平中職方員外郎葉昌
齡撰昌齡錢塘人以劉牧鈎隠圖之失遂著此凡四
十五門
鄭揚庭周易傳時用書明用書傳辭傳辭後
語
中興書目本朝鄭揚庭撰時用書二十卷明用書九
卷易傳辭三卷傳辭後語一卷揚庭江東人其傳云
夬字揚庭皇祐中登進士第復中說書科後以字為
名而字明用蓋為說易也林俛序時用書云揚庭補
春秋傳測易贊連山歸藏外撮羣經大要諸子餘論
成書一十九卷明測至明象十五篇皆以易為說明
書明詩明春秋明禮樂四篇并次例一篇共二十卷
謂古今聖賢與六經無非出於易亦無非可用者揚
庭自序明用書云先儒已具乎用從而明之非已作
也明測明數明象明書明詩明春秋明禮樂七卷與
時用書同間有詳略有明太極明三易二篇時用書
無之案劉鄭注周易首云鄭著辭六卷緫為傳辭今
所存者第十卷明數第十一卷明象十二卷明傳井
氏書此下有道字其墓誌云著江東易傳十二卷行
於世井氏書有之又有明數明象明傳道明次例明
範五篇在易傳之外竊意揚庭初為時用書後著易
傳却刪時用書為明用書以與易傳並行後人或以
為傳辭或循其時用書之舊是以複出如此姚嗣宗
謂劉牧之學授之吳祕祕授之揚庭雖不及黃黎獻
而要是牧之源流不疑邵堯夫乃言揚庭竊其學於
王豫沈存中亦謂揚庭之學似堯夫云
先天圖
本朝邵雍撰易先天圖外圓内方其說曰圓者天也
方者地也雍字堯夫河南人諡康節前知來物其始
學之時睡不施枕者至三十年然而數學也惟毛伯
玉論之為詳謂堯夫之筮虞翻管輅郭璞之學也堯
夫之數陸績趙實李淳風之流也獨其人品高耳若
其精於數則所深諱也故避其名而自託於易述先
天之圖推卦變之說衍大玄之象邵氏既託之易以
自神其數學者每神其數而併信其易世傳邵氏易
全解殊淺謬意後人假託耳抑觀子文所敘堯夫之
學蓋自陳希夷陳授穆李此數學也而堯夫易學大
抵專於論象則託之象以隠其數爾堯夫得司馬君
實以尊其學得程伯淳以誌其墓相與交推其所長
而不言其所偏故世莫得而窺之然伯淳兄弟亦有
抑揚其誌墓也言其學出於穆李而不言陳摶君實
又自祖太玄不傳其易學云
述衍通變
中興書目述衍十八卷乾道中兵部員外郎張行成
撰以易數生於衍因先釋繫辭之說而後析衍法窮
源流命曰述衍又撰通變四十卷以邵堯夫之學祖
於象數三圖其用皆起於交交則變今演解之命曰
通變交者世俗以三錢擲卦背面之名前人詩云呵
錢卦爻是也
易軌
讀書志易軌一卷偽蜀蒲乾貫撰專言流演其序云
可以知否泰之源察延促之數蓋數學也晁以道云
劉道源十國紀言乾貫作虔觀
童子問
中興書目易童子問三卷本朝太子少師歐陽修撰
設問辭以見義修字永叔廬陵人
易筌
中興書目本朝太常院丞阮逸撰凡三百八十四筌
皇甫祕易
讀書志本朝皇甫祕撰周易述聞一卷隠訣一卷補
解一卷精微三卷又有紀師說辨通為八卷
易說拾遺
中興書目易說拾遺二卷題王安石尹天民所編
温公易說繫辭說
中興書目易說一卷本朝尚書左僕射司馬光撰首
篇設問荅語後有繫辭雜說晁氏云雜解易義無詮
次未成書也光字君實陜州人封温國公又有繋辭
說二卷前袁州分宜主薄劉彥校正本
聖斷
中興書目周易聖斷七卷元祐中左諫議大夫集賢
殿修撰鮮于侁撰每卦為一篇皆斥王弼之失侁字
子駿閬州人晁氏云本之王弼劉牧而時辨其非且
云衆言淆亂則折諸聖故名曰聖斷
意藴凡例總論卦變解
中興書目周易意藴凡例總論一卷皇祐初徐庸撰
庸東海人以注疏漶漫故著論九篇始於易藴終於
大衍又撰周易卦變解序云皇祐初述周易凡例粗
驗彖辭然未罄萬事之變閱唐李氏所集諸儒易注
遂成周易卦變解二卷蓋明卦有意象爻有通變以
矯漢魏諸儒旁通互體推致之失
發隠
中興書目周易發隠二十卷嘉祐中陳良獻撰序云
自第一卷首序乾坤至十二卷有疑義者輒著于篇
所以尊卦德也自第十三卷至末明天地之數隂陽
五行之變所以終其要也
乾生歸一圖
中興書目乾生歸一圖嘉祐中石汝礪撰石英州人
取乾為生生之本萬物歸於一也畫圖著論共十卷
讀書志止兩卷云先辨卦彖爻象之别後列數圖頗
雜以釋老之說
意學
中興書目周易意學十卷題齊魯後人陸東撰云欲
撰易決藴難就今祗成此書亦如前代傳易之說
河圖傳
中興書目河圖傳一卷政和中朝奉郎李平西撰
刪定易圖序論
中興書目刪定易圖序論六卷本朝李覯撰凡十九
篇
六十四卦賦
中興書目周易六十四卦賦一卷題守大理寺黃宗
旦序云穎川陳君不知名
林德祖易說
中興書目易說九卷題林德祖撰德祖吳郡人
朱氏三宫易
中興書目三宫易一卷題朱氏不知名其說分圓宫
方宫交宫以初二中四終為序
任奉古發題
中興書目周易發題一卷本朝成都鄉貢三傳任奉
古撰
陳高八卦數圖
中興書目八卦數圖二卷莆陽陳高撰
林鯈變卦變卦纂集易說
中興書目變卦八卷本朝右迪功郎林鯈撰其說考
甲子通數以八卦定八方並以乾坎艮震巽離坤兊
為序又有變卦纂集一卷易說十二卷
夏休講義
中興書目周易講義九卷紹興初紹興府進士夏休
撰其說以言動制器卜筮四尚之說綜而通之以承
乘比應為例休會稽人
卦類
中興書目周易卦類三卷不知作者本王弼注分八
卦畫以類相從
明疑錄
中興書目周易正經明疑錄一卷不知作者設問對
二十九
口義
中興書目周易口義六卷不知作者書多殘闕
外義
中興書目周易外義三卷不知作者多按諸經傳以
釋注疏之言
環溪璇璣
易璇璣三卷環溪先生吳沆撰每卷九篇雜論易義
又有易禮圖說前有或問六條圖說十二軸沆字德
遠臨川人環溪所居也
厚齋易學附錄二
