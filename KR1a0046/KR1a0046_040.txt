厚齋易學卷四十宋馮椅撰
易外傳第八
象下贊(咸至益)
山上有澤咸君子以虚受人
山上有澤咸卦言二氣感應虚象也此言山上有澤
實象也耿睎道曰澤水之鍾也山上有澤鍾焉則山
以虚受之也君子以虚受人程正叔曰夫人中虚則
能受實則不能入矣
咸其拇志在外也
咸其拇初六之象志在外也虞氏曰外謂四
雖凶居吉順不害也
雖凶居吉六二占順不害也害釋凶也随九三而動
則凶若居以待九五之應則於理為順而九三不能
為之害也劉氏曰六二中正若能安居以待正應則
於理順而吉
咸其股亦不處也志在随人所執下也
咸其股九三象亦不處也凡亦云者承上文而言處
上聲猶居也九三為艮主也其德當止今亦感之而
動也志在随人所執下也執其随之象虞氏曰下謂
二
貞吉悔亡未感害也憧憧往来未光大也
貞吉悔亡九四占未感害猶大有无交害之辭有感
於物之害則有悔而凶矣既貞吉而悔亡則未有所
感之害憧憧往来象未光大也未能與往来相忘相
忘則光大矣
咸其脢志末也
咸其脢九五象志末也末為上脢所感不通随上而
動故舍正應而志於上
咸其輔頬舌滕口說也
咸其輔頬舌上六象占滕口說也滕水超涌之謂謂
尚口說滕或作媵說或音脫皆非
雷風恒君子以立不易方
雷風恒雷風相與以為常程可久曰雷風不相悖故
可常也君子以立不易方取恒義不取雷風之象程
可久曰方讀如合志同方之方趙氏曰方猶所也不
易其所所以為常袁氏曰一德之謂蘭惠卿曰常其
所立之操而不易方李子思曰譬之天動星回而辰
極居其所璿機運轉而衡極處其中此道在於我而
能體常以盡變者也
浚恒之凶始求深也
浚恒之凶初六象占始求深也初故云始浚為求深
凡事始淺而終深乃為有常今始已求深其進銳者
其退速也
九二悔亡能久中也
能久中也巽陰長女而剛本有悔也然剛則能久二
則得中故悔亡
不恒其德无所容也
不恒其德九三象无所容也爻居上下之間上下皆
恒故不恒其德則進退皆無所容雖承之者亦且羞
之况他人乎
久非其位安得禽也
明九四田无禽之象經以初六隔二陽不為之應今
贊但以失位為解位當不當自是孔子之例位不當
與九二同而休咎異者中不中之辨也
婦人貞吉從一而終也夫子制義從婦凶也
婦人貞吉六五象從一而終也婦人不再嫁故以恒
其德貞為從一而終之吉夫子制義從婦凶也以制
義從婦明夫子凶之占
振恒在上大无功也
振恒在上上六象大无功也爻應巽九三之陽為大
而巽風摇落振動其木是謂无功
天下有山遯君子以遠小人不惡而嚴
天下有山遯天高起而下有山是天遠山也不取遯
義郭子和曰蓋備二體之象非名卦之義大象如此
類甚多不惡而嚴惡入聲如論語所謂儼然人望而
畏之斯不亦威而不猛之意乾為君子艮二陰為小
人山浸長天不可階而升遠之之象也然艮之一陽
與二陰同體而親之不惡之象天與山絶則分嚴也
遯尾之厲不往何災也
以災釋厲眀初六象占
執用黃牛固志也
執用黃牛二象不言革舉其凡也或因曰之革二字
衍文非固志也言固吾之志固謂莫之勝說五志固
則三陽固矣
係遯之厲有疾憊也畜臣妾吉不可大事也
係遯之厲有疾憊也九三象占以憊釋厲憊聲備荀
作傋古文困也王子雍作斃畜臣妾吉不可大事也
李氏曰必欲制小人而大有為則剛不得位故也
君子好遯小人否也
九四象占林黃中曰與大壮九三小人用壮君子罔
也之義同否叶韻為否塞之否則聲鄙與缶者非也
嘉遯貞吉以正志也
嘉遯貞吉九五象占以正志也二五皆曰志則以其
志應言之胡翼之曰正二之志也盖既嘉二而遯故
正二之志使之不侵害於諸陽耳
肥遯无不利无所疑也
肥遯无不利上九象占无所疑也陰善疑无所疑遠
於陰也自五以下未免應陰唯此一爻在卦外無所
應
雷在天上大壯君子以非禮弗履
壯于止其孚窮也
九二貞吉以中也
小人用壯君子罔也
藩決不羸尚往也
喪羊于易位不當也
不能退不能遂不詳也艱則吉咎不長也
眀出地上晉君子以自昭眀德
房氏曰乾曰自彊晉曰自昭天行日進誰使之哉朱
子發曰二者自已為之人力无與也耿睎道曰日本
自眀月有所受而眀然則眀出地上自昭者也程正
叔曰昭或作照非
晉如摧如獨行正也裕无咎未受命也
晉如摧如初六象獨行正也以行正眀貞吉之占獨
謂異於諸爻之進裕无咎占未受命也言未受六五
之命故五罔孚
受兹介福以中正也
受兹介福六二占以中正也眀貞吉
衆允之志上行也
鼫鼠貞厲位不當也
失得勿恤往有慶也
維用伐邑道未光也
眀入地中眀夷君子以莅衆用晦而眀
坤為衆莅衆立乎卦之外言之李去非曰莅衆必用
晦晦其明而自不可掩古之君子前旒黈纊盖取諸
此
君子于行義不食也
君子于行初九占義不食也眀三日不食以其義不
可食盖所主非其人而有言不恤也
六二之吉順以則也
六二之吉占順以則也蘭惠卿曰於理為順而合於
法則耿睎道曰六二之於九三疑於不順而違則然
剛上柔下中正以相與豈有不順而違則者乎程正
叔曰則謂中正之道
南狩之志乃大得也
南狩之志乃大得也釋九三南狩之象得其大首之
占嫌大首之大為陽故曰此乃九三之陽得此大首
也志志在大首
入于左腹獲心意也
入于左腹六四象獲心意也釋獲眀夷之心心謂意
也
其子之貞眀不可息也
其子之貞六五象占眀不可息也貞則不傷眀矣以
眀不可息故也
初登于天照四國也後入于地失則也
初登于天上六象照四國也後入于地象失則也張
舜元曰離之炎上性之則也入于地失其則也
風自火出家人君子以言有物而行有恒
行去聲物物則也恒常度也齊家自修身始修身自
言行始黃帝書曰火疾風生此風自火出之驗也言
出於口行出於行猶風出於火唯於卦義未有取也
李季辨之說不然其曰風自火出槖籥之火也凡鼓
鑄必須鼓風從火出槖籥自有戸庭閫奥家之象也
其鑄必有模範言行一家之模範也一家之模範天
下之模範也存之以俟知者而擇焉
閑有家志未變也
閑有家初九象志未變也女子未從人之初其志未
變於此閑之乃亡後悔
六二之吉順以巽也
六二之吉占順以巽也以順眀无攸遂巽眀在中饋
六二索於坤之順應九五之巽
家人嗃嗃未失也婦子嘻嘻失家節也
家人嗃嗃九三象未失也眀悔厲吉之占婦子嘻嘻
象失家節也眀終吝之占
富家大吉順在位也
富家大吉六四象占順在位也陰柔當位而順諸陽
有子承父之象
王假有家交相愛也
王假有家九五象交相愛也交相愛故勿憂而吉
威如之吉反身之謂也
上火下澤睽君子以同而異
見惡人以辟咎也
遇主于巷未失道也
見輿曳位不當也无初有終遇剛也
交孚无咎志行也
厥宗噬膚往有慶也
遇雨之吉羣疑亡也
山上有水蹇君子以反身修德
往蹇来譽宜待也
王臣蹇蹇終无尢也
往蹇来反内喜之也
往蹇来連當位實也
大蹇朋来以中節也
往蹇来碩志在内也利見大人以從貴也
雷雨作解君子以赦過宥罪
宥聲又寬也解雖蹇之反然正與屯對立義坎在上
震在下則坎雨不下流而氣上蒸為雲所以屯結而
不解也坎在下而雷在上則雷動雨施而也結解散
矣李氏曰雷雨作則澤被萬物赦過宥罪則澤被萬
民正義曰過輕則赦罪重則宥皆解緩之義都聖與
曰舜之眚災肆赦流宥五刑周之三赦三宥是已蘭
惠卿曰雷雨作天地所以解萬物之屯也赦過宥罪
君子所以解天下之難也盖難之作起於小人君子
開其自新之路以解天下之難(耿同)程可久曰欲與民
更始也雖宥有罪猶不敢赦所以懲惡而護善也王
景孟曰人君之政有所謂赦宥之者特因亂難既解
之後而有是也若屢行而不已適所以長姦而滋惡
非政也其後世之過乎
剛柔之際義无咎也
以承應眀初六之占解難以剛爻承應以剛故无難
咎際交際也
九二貞吉得中道也
九二貞吉占得中道也得黃矢之象
負且乘亦可醜也自我致戎乂誰咎也
負且乘六三象亦可醜也不安其貧故為可醜自我
致戎釋致寇至之占古通以戎為寇也與傳六三同
義又誰咎也寇自己所致不可咎他人
解而拇未當位也
解而拇九四象未當位也未當九五之位但解去所
比附者足矣
君子有解小人退也
君子有解六五象小人退也眀有孚於小人之占小
人相信則退聽矣
公用射隼以解悖也
公用射隼上六象以解悖也悖聲佩今背通悖謂前
日之致難者今射而獲之故解
山下有澤捐君子以澂忿窒慾
澂直聲反鄭猶清也竊謂義當去聲今澄古登見蜀
本劉王訛作懲忿芳粉反怒也窒珍栗反塞也徐得
悉反鄭劉作懫止也孟作恎陸作睿恐非欲古浴孟
本山下有澤則山摧而澤溷溷而壅有忿之象澄之
則清澤下窊於山而氣漏泄有欲之象窒之則塞君
子所以懲已之忿如澄澤之溷窒已之欲如窒山之
窊耿睎道曰損之大莫大於忿欲
㠯事遄往尚合志也
㠯事遄往初九占尚合志也尚庶幾也志六四之志
也以所損遄往於四而四為之斟酌庶幾與四合志
九二利貞中以為志也
九二利貞占中以為志也釋利于貞之義
一人行三則疑也
一人行三則疑也眀六三象占一陽上行為上九三
為六三故二人並行至三則疑陰善疑三為六之象
也
損其疾亦可喜也
損其疾亦可喜也眀六四象占
六五元吉自上祐也
六五元吉占自上祐也上上九祐助也
弗損益之大得志也
弗損益之上九象大得志也大謂九陽爻得志謂得
六五之君遂其志也
風雷益君子以見善則遷有過則改
風散雷動所以有益於物遷善改過所以有益於已
有改則過損所以益也吕與叔曰風雷震動萬物變
而新之在人有遷善改過之義朱子曰遷善當如風
之迅速改過當如雷之勇猛李去非曰見善則遷有
過則改欲其敏而已敏則日加益而不自知也
元吉无咎下不厚事也
元吉无咎初九占下不厚事也未詳其義張舜元曰
不以政事益我之為厚竭誠致力至於元吉而後无
咎也僅通
或益之自外来也
九自四来初益我故曰自外九非正應故曰或
益用凶事固有之也
三多凶是位之固有凶事非由六居之位不當而後
有凶事也楊廷秀曰唯凶事則固有是舉在他事則
否
告公從以益志也
告公從六四占以益志也志在遷國之益公從之則
益其遷國之志也
有孚惠心勿問之矣惠我德大得志也
有孚惠心九五象勿問之矣釋元吉之占惠我德象
大得志也大指本爻得所與四之志四以五為益志
五以四為得志互解也
莫益之偏辭也或擊之自外来也
莫益之上九象偏辭也林黃中曰我莫肯益物物莫
肯益我皆私已一偏之辭都聖與曰莫非辭也而於
此特言偏辭者聖人指其所之而辨吉凶者於此尢
切也或擊之象自外来也林黃中曰自益者必有以
决之益之上九居一卦之外乘九五之剛有澤上於
天之象謂之自外来者眀其將變而為夬也爻辭稱
或而孔子謂其自外来以夫禍福之無方吉凶之不
測是以君子畏之也
厚齋易學卷四十
