厚齋易學卷十五宋馮椅撰
易輯傳第十一
經上篇(剥復无妄)
䷖(坤下艮上)
剥
贊曰剥剥也柔變剛也
雜卦曰剥爛也
朱子曰五隂在下浸長一陽在上將盡隂盛長而
陽消落九月之卦也
案卦以五隂擊一陽為義讀如八月剥棗之剥正與
夬對也爻以隂之割刻為義言其消陽之漸以使
知戒懼也凡卦五隂一陽者一陽為之主而五隂
應之此孔子之例也至剥復二卦則此例變矣是
知易无達例與春秋同也乃若卦氣比類六隂六
陽之消息盈虚則七月當否八月當觀九月當剥
十月坤矣然天地之間初无純隂无陽之理亦无
純陽无隂之理以一隂一陽方生言之則氣當為
遘復此建午建子之月也以三隂三陽適停言之
則氣當為否泰此春分秋分之月也然則九月之
氣為觀十月之氣為剥剥窮上反下則為復矣嘗
試以是觀之
朱子發曰柔剥乎剛下剥乎上回邪剥正道小人
剥君子
李子思曰太極肇判之初隂陽之氣均布于天地
之間造物不能使兩間无隂及隂陽之氣鍾而為
人而聖人亦不能使世間无小人聖人所以處君
子小人者特於氣運隂長之時委曲為君子之謀
而使小人无得以肆害而已當羣隂卦中獨論一
陽作易者未嘗一日而忘君子盖如此
都聖與曰君子之盛也欲化小人而使之改然中
人以下不可化也於是乎去之而有夬決之事焉
小人之盛也亦欲彊君子而使之從然中人以上
不可彊也於是乎擠之而有剥喪之事焉此盖治
亂之極也
右明卦義
象贊曰山附于地剥上以厚下安宅
案以上下厚薄取象而不以隂陽消長為義此聖人
用卦之微權也
右明卦用
序卦曰賁者飾也致飾然後亨則盡矣故受之以剥
林黃中曰剥之成卦賁之變也自賁之剥上艮不
動離變為坤易其二剛而成剥也夫所以為賁者
離與艮也離為火艮為土火熄而為土則盡矣是
以謂之剥也
案剥非訓盡卦止一陽剥去之則盡矣
林黃中又曰作易者愛君子之至憂小人之深愛
之至則畀以周身之防憂之深則開其為善之利
至於轉禍為福撥亂為治則聖人之本心也夫復
臨泰壯夬者五陽之序也姤遯否觀剥者五隂之
序也而易之序則不然陽先退而後進故自泰而
之臨自臨而之復然後繼之以壯夬者所以成其
治也隂先進而後退故自否而之觀自觀而之剥
然後反之以遯姤者所以止其亂也以為治亂皆
任之自然則人事廢矣是故六十四卦之辭吉多
而凶少至於否剥猶有吉亨无不利之辭焉
案卦序似非自然之次而隂陽進退恐亦自然之數
聖人序易或亦有微旨焉林之說未可廢也
右明卦序
不利有攸往
贊曰小人長也順而止之觀象也君子尚消息盈虚
天行也
都聖與曰五柔而一剛於卦為剥而其事則柔變
剛也而未已君子仁足以救亂知足以全身使犯
難而可救猶欲為也至於小人衆多視君子十九
而勢猶未艾則殺身不足以成仁尚可往乎哉
楊廷秀曰此君子處剥之道也然則其遂聽天下
之自亂乎孔子固曰順而止之止亂以順止小人
以順不逆而激之此君子治剥之道也
案隂長至五則人主柔懦不能自立而羣小人得志
矣獨上九君子密輔人主而无位无位則无權其
如衆隂何往則殺身而已矣固不利也唯輔導君
德變柔為剛變闇為明則上九密運帷幄不動聲
色轉危而安易亂而治而成大觀之治也不然殆
矣
程可久曰坤道先迷至於剥而極故不利有攸往
袁氏曰易於復之剛長則言利有攸往則剥之小
人長不利有攸往固其理也
林黃中曰方賁之時小利有攸往而已况於剥乎
五為主而一陽為客小人盛而君子微矣故其卦
為剥其彖曰不利有攸往凡此皆為君子言之也
案夬以陽决隂故主君子剥以隂剥陽故當主小
人今不利有攸往之辭與夬同則易為君子而作
可知矣
右明卦占此彖无象
初六剥牀以足蔑貞凶
贊曰剥牀以足以滅下也
林黃中曰牀上實下虚有剥之象
蘭惠卿曰一陽在上五隂載之有牀之象
李季辨曰君子在上處牀也小人自下剥之漸而
毁也
毛伯玉曰天下之勢猶牀也古者席地而坐唯長
民者坐于牀示不撓也今也初剥其足離其民也
二剥其辨黜其臣也小人亡人之國必先去其臣
與民而後及其君此五之所以受其剥也
張知常曰凡剥皆小人剥君子故每進而益凶終
于自剥其廬焉
袁氏曰夫剥始於姤而終於剥始於一隂而成於
五隂故其卦以滅下為剥以厚下為无剥
案取象子牀林說猶觀之象亦一義也蘭說則與上
九得車剥廬之象同及觀爻義則又不然下卦三
隂為牀猶坤之稱輿也六四為膚六五君位即身
矣一陽在上猶廬也坤載於下而艮止於上牀之
象也
右明象
耿睎道曰於是時上有以正之則不能馴致而為
剥矣唯上无陽應故凶由此而起(都聖與同)
右明占
李子思曰隂爻凡五唯三舍羣隂以應上九之陽
故无咎五以宫人之寵待羣隂而殺其勢故无不
利乃若初二與四則居剥之世而專以隂剥陽者
故皆因剥牀而得凶則是聖人於隂類當長之時
猶不許小人之害君子其戒益昭然也
右明爻義
六二剥牀以辨蔑貞凶
贊曰剥牀以辨未有與也
袁氏曰言剥牀皆所以危之也而有遠近之殊故
莫甚於剥牀以膚遠於膚者為足近於膚者為辨
剥牀而至於辨其勢已殆矣然猶可為也使有以
正之未必凶也
胡翼之曰初民之象故曰足四切近於君故曰膚
二居膚足之間是上下分辨之際則人臣之位也
始剥於民又剥於臣矣
右明象占
林黃中曰凡卦六二多吉者以中且正也然如剥
之為卦有與則為正无與則為邪今遠无所應近
无所承䧟於羣隂之中是以為剥牀之象也若有
應則為觀矣有承則為艮矣何遽凶哉
右明爻義
六三剥之无咎
贊曰失上下也
蘭惠卿曰處羣小之中而不與之為黨以害君子
所以无咎然不言吉盖君子道消之時无咎足矣
胡翼之曰於小人中獨不為小人之行雖在剥時
得无咎也
程可久曰失上下而无咎猶坤喪朋而乃終有慶
(李子思同)
程正叔曰不言吉何也三雖從正其勢孤弱所應
在无位之地於斯時也難乎免矣安得吉言无咎
所以勸也
楊廷秀曰内則失上下羣隂之心外亦未能為一
君子之助然許其无咎者勸之之辭也
李季辨曰聖人未嘗不開小人為善之門
案卦體為剥其占為无咎不與羣小人為黨而志
在君子一君子處世之窮雖不能獨立於上要非
三之所能助然使在下者皆存心如三則君子雖
窮不至為羣小所逐矣以隂剥陽本有凶也而不
為剥陽之事志在從善雖失羣隂亦不得而咎之
也夫觀之隂爻以近為貴故六二正應僅可闚觀
剥之六三聖人乃取之何也觀與剥之時物不同
也
右明占此爻无象
袁氏曰剥雖小人之事以近陽為善以有應於陽
次之近陽者六五是也故可以治剥有應者本爻
是也故不為剥
案初剥牀以足二以辨本爻當以笫四乃以膚今
本爻不言笫而无象則以應上而不為剥故不言
也
右明爻義
六四剥牀以膚凶
贊曰剥牀以膚切近災也
張舜元曰艮為膚噬嗑六二噬膚互體亦艮
毛伯玉曰四屬上體故曰膚一陽與四同為艮體
初剥及艮陽之膚也五則禍及身矣聖人不言之
耳
右明象
朱子曰隂禍切身故不復言蔑貞而直言凶也
朱子發曰剥陽至四而乾毁其凶可知
張舜文曰治生於君子而小人蒙其利亂生於小
人而君子被其害
林黃中曰譬之於牀先剥其足次剥其辨又及其
膚然且熟寐而不之覺此其所以凶也所謂厝火
積薪之下而寝其上火未及然因謂之安者也
右明占
李子思曰進而傷體此君子之身受剥者也唯六
五之主不以大權假之其禍僅至於膚而止比之
大過諸卦自足止至頂耳者有間也
案以卦之序言豈无頂耳之象特聖人示天下以
轉禍為福之道故不言爾
右明爻義
六五貫魚以宫人寵无不利
贊曰以宫人寵終无尤也
朱子曰五為衆隂之長當率其類受制於一陽故
有此象
程可久曰貫魚者衆隂次序之象以順承上而不
剥上也
林黃中曰一陽貫魚之象也
右明象
張舜元曰柔得尊位而衆隂以次相傳有后以宫
人備數進御於君之象
馮當可曰五隂剥陽意極不善至是乃肯為宫人
之寵何也以五也隂本柔順而五得中以率其下
必能不為剥滅之道夫時非自剥人事使然也乾
亢矣用九乃吉坤戰矣用六乃吉顧在人者如何
耳時則剥矣而下有為善之道上有取吉之理下
可為善本爻是也上可取吉上九是也
此以虚象言也
楊中立曰先王之時六宫各帥其屬以時御于王
所九嬪掌之御叙于王之燕寢女御掌之而嬪御
之職皆列于天官大宰涖之則燕好嬖暱之私不
得干其上矣貫魚之象也夫女子與小人之難養
一也先王所以處之无二道焉以宫人寵之則无
不利矣是亦順而止之之道也若夫付之以心膂
之寄借之以威福之重而遽絶之則肘腋之變不
可測矣可不戒哉
都聖與曰天下之亂多生乎小人女子易故深探
剥之所由生而為人君言之也
毛伯玉曰四剥膚則及於五矣五能御之則為觀
不能御則為剥五之受其剥也其禍已成故置而
不論獨原所以致剥者盖五實使之也小人而不
得君何剥之有是故嬖寵之家不及以政使令之
人不出房闥如是則未嘗无小人而天下不知有
小人也
右明占
鄭舜舉曰五君位也不當例以小人之進為言故
告以處小人之道
袁氏曰上承一陽而下據四隂治剥而不為剥者
也
趙氏曰居剥之極而不言剥者以剥及君位難於
有言故但言人主所以待羣隂之道
此以君位言之亦或可取以為義也
張敬夫曰五雖君位而卦有隂為主者不取君義
坤也剥也遯也明夷也歸妹也旅也非人君所處
故亦无君義
此不以君義言之
張子厚曰異於六三者以居尊制裁為卦之主故
不云剥也隂陽近必相比本爻能上傅於陽反制
羣隂不使進偪方得處剥之善下无剥之之過上
得陽功之庇故曰无不利
劉長民曰居君位故不言剥然體未異羣隂總湊
于己故稱貫魚
程正叔曰剥及君位其凶可知故不言剥而别設
義以開小人遷善之門聖人之意深切之至也
林黃中曰剥至五凶之極也聖人謂其无應而承
於上九故别設義以救之五隂貫魚以承上九以
宫人之寵寵之斯為善矣非柔變剛之義也故曰
无不利本爻之不言剥以居君位隠之也然為剥
之主羣隂宗焉如貫魚以進於上本爻但以宫人
寵之則羣隂受蓄而上九无剥廬之患矣无不利
云者施之四隂則四隂有受蓄之利施之一陽則
一陽有得車之利也五有其位又有其權故作易
者教之如此一君子无位而在外何自而激其變
耶
右明爻義
上九碩果不食君子得車小人剥廬
贊曰君子得車民所載也小人剥廬終不可用也
張舜元曰艮為果蓏此卦自乾而變木果乾也下
應六三之坤不為所剥故不食
蘭惠卿曰居无位之地不為時君所任有碩果不
食之象亦猶井九三之井渫不食鼎九三之雉膏
不食也然在剥之時小人亦不能盡剥君子猶有
在上者亦碩果不食之象
李季辨曰人之食果必留其碩大者以為種子生
意已存於不食之中矣
案凡衆小人擊一君子其道浸盛而君子猶得以
安其身者亦必有隂為之助不深擊者也在它卦
五隂一陽則五隂皆歸之矣在剥復夬遘則論隂
陽消息盈虚之理然隂陽之情豈能泯滅剥之上
九六三正應故失上下六五近而相得故无不利
盖六三居羣隂之中而為之解六五握羣隂之權
而為之平則碩果不食於時固碩果之不得位而
碩果不食於羣隂亦碩果之得所助也陽為大故
果為碩果之不食以其碩也夫有一大陽在上則
天下未至於純隂生意有望焉有一大人在上則
天下未至於全亂生民有望焉此易之旨也
右明象
李去非曰君子以小人為車小人以君子為廬上
所以庇下下所以載上也
楊廷秀曰五隂載一陽車之象一陽庇五隂廬之
象也
蘭惠卿曰自上觀之譬之君子之乘車則下為庶
民之所載自下觀之譬之小人之剥廬則將无以
自庇其身矣
程子曰九非小人但言剥極之時小人如是也
案聖人設卦觀象立象盡意原无所不通初不可
以一說定也剥之時一陽在上危如累夘不能以
一日安也明矣易乃取碩果不食之象又取君子
得車之象正猶觀之四隂而有取於門闕觀瞻也
然剥之終終歸於剥於是乃言剥廬之象以曉之
使小人知世无君子則將无以庇其身矣然九君
子之象非小人之象若使六處此位則剥純隂耳
使九常居之則廬亦不可剥也車廬皆因牀生象
衆隂承載之義坤之為大車亦以此也
右明占
石守道曰牀足至膚獨有屋廬可以庇也若更為
小人上進併廬而剥去之民何所安卦存此一爻
所以庇民也
王景孟曰君子存則小人安君子去則小人禍然
則君子亦何負於小人而小人亦何利於剥君子
也
都聖與曰五陽為夬五隂為剥夬之終猶欲進君
子剥之終己欲退小人則以君子之道宜進小人
之道宜退乃天下之常理人情之公願而自然之
分故也
李季辨曰小人極盛然後知君子為民所屬望禍
亂既極然後知小人之不可用也
李去非曰天下未有必无君子之理亦无盡絶小
人之理碩果之不食蔓草之難圖此天理也
李氏曰立卦之義在於柔變剛則受剥正在上九
而乃言碩果不食者聖人探消息之理有剥必有
復存陽也
胡翼之曰君子守正執節明哲保身不為小人所
害至此將復其位而得行其道也
毛伯玉曰三隂為否四隂為觀猶可及也有九五
以為陽之主也故否之大人則休否觀之君子則
无咎至於剥則遂无君矣勢窮理盡必將有一人
焉徐起而妆之甚矣爻象之微且密也天生聖人
將以靖亂孰得而滅之故湯文不死於桀紂乃碩
果不食之象也
馮當可曰觀此一爻得車剥廬之異象則剥與不
剥豈不在人聖人明言君子小人於一爻之中其
義著矣
朱子曰取象既明而君子小人其占不同聖人之
情益可見矣
右明爻義
都聖與曰否與剥皆主隂長成卦而六爻所言皆
主君子者彖言成卦之本爻傚天下之動聖人作
易與民同患則欲為君子者可以預知小人之情
状也小人何與焉傳曰易不可占險盖謂是也
袁氏曰以陽化隂其勢甚易詩之雨雪瀌瀌見晛
曰消此剥之諸爻以近陽有應為善也(謂三五)
案六位以牀之象言則初足二辨三笫四膚五身
體也而三不言笫以有應於上不剥之也五不言
身者五剥之主治剥者也而笫與身之序默藏乎
其中矣
右明六爻
䷗(震下坤上)
復
雜卦曰復反也
說卦曰復德之本也又曰復小而辨於物又曰
復以自知
王輔嗣曰復者反本之謂也
郭立之曰易以乾坤言形以天地言氣以隂陽言
故乾坤之理天地之運隂陽之會无不反其始而
後行故乾之初九復于甲子歲功之出起于冬至
之夜半七政之行復于牽牛之初以至律歴之紀
四時之序无不反於此者所以黃鐘為萬事根本
此之謂也
袁氏曰復以五隂乘一陽陽位乎下隂位乎上疑
若處非其所然而陽體動以居内隂體順以居外
陽方升而進乎上隂方降而退乎下由是而復其
所矣此卦之所以為復也
朱子曰剥盡則為純坤十月之卦而陽氣已生於
下矣積之踰月然後一陽之體始成而來復故十
一月卦為復
此以隂陽言之
程正叔曰陽君子之道陽消極而復生君子之道
消極而復長故為反善之義
程可久曰不極其往而還曰復春秋書公孫敖如
京師不至而復公如晉至河乃復遷善欲蚤故以
不極其往者言之
此以人道言之
案復有二義有往復之復有復其所之復易以内為
主外為客夫陽向也往於外而今復于内此以往
復為義泰之无往不復是也上者陽之所下者隂
之所陽今在下自此日復于上此以復其所為義
小畜之復自道牽復是也卦之彖以復其所為義
而爻以復于内為義是各一道也
李子思曰老子萬物並作吾以觀其復夫物芸芸
各歸其根曰静静曰復命復命曰常以静為復者
也老氏盖知易之體而不知易之用
案老氏歸根復命之復天地之貞也易言一陽來
復之復天地之元也意各有在不可以一說律之
也
右明卦義
象贊曰雷在地中復先王以至日閉關商旅不行后
不省方
案此以冬至應卦氣彼歴家謂六日七分以應七
日來復之義冬至起中孚者傅會之說非易之旨
也
右明卦用
序卦曰物不可以終盡剥窮上反下故受之以復
程正叔曰物无剥盡之理故剥極則復來隂極則
陽生陽剥於上而復生於下復所以次剥也
右明卦序
亨
贊曰剛反
程可久曰陽復於内有應在外故亨
李子思曰陽反而復生生之氣自此萌動故曰復
亨
都聖與曰陽宜主乎内隂宜賓乎外陽宜進而上
隂宜退而下此理分之常也而内外上下之不常
者時也時方在午則隂主乎内而隂乃往焉隂進
乎上而陽退下焉其漸至於閉塞而成冬則非所
以亨也至於時運乎子則隂極而陽萌於是為主
於内而漸進乎上復其理分之當然而亨矣
王景孟曰剥之上九雖居五隂之上其勢往而屈
也此一陽之窮也復之初九雖居五隂之下其勢
來而信也此一陽之亨也
右明卦象
出入无疾朋來无咎反復其道七日來復利有攸往
贊曰動而以順行是以出入无疾朋來无咎
楊中立曰動而以順行故出入无疾出入无疾故
朋來无咎夫四時之變浸而為寒暑固非一日之
積也天且不能暴為之而况於人乎
朱子發曰復本坤而乾交之剥極成坤陽降而入
坤極而動陽升而出羣隂莫能害之之謂无疾言
剛反而得位也
李氏曰无疾者莫為之害也无咎者適當其可也
李子思曰震初動而坤順從之隂陽不相攻害故
曰无疾
李氏曰一陽方動衆陽從之以類而升何咎之有
郭子和曰疾猶不疾而速之疾隂陽消長有漸
此說亦通
贊曰反復其道七日來復天行也
侯氏曰七日七月也豳詩一之日二之日三之日
四之日皆月也
袁氏曰或曰年或曰歲或曰日或曰月盖年與歲
則有久近之意月與日則有隂陽之殊唯其當而
已
朱子曰七日者所占來復之期也
都聖與曰反以其道原其始也復以其道要其終
也
李子思曰歴剥之六爻至復之初爻凡七爻而一
陽來復隂陽之數自午至子數不過七一辰是為
一日自剥至復爻亦如之一變而為七歲月日時
之運皆然而易爻象之故畫六而止至七則變此
古聖人作易之成說也
林黃中曰日陽物也月隂物也七陽數也八隂數
也舉日稱七故於一陽言之舉月稱八故於二隂
言之聖人因象以寓辭因辭以寓意八月有凶七
日來復盖有喜懼之辭焉
案天地之道有反則有復陽道之來復盖歴七日
此天道然也非人之所能為也復曰七日臨曰八
月隂陽之義也故曰隂陽之義配日月
贊又曰利有攸往剛長也復其見天地之心乎
案剛浸長故自一陽之復以往二陽為臨三陽為
泰以至于大壮與夬无不利也易之諸卦占辭未
有詳於復者喜之也
右明卦占
初九不遠復无祗悔元吉
贊曰不遠之復以修身也
說卦子曰顔氏之子其殆庶幾乎有不善未嘗不知
知之未嘗復行也
案六二贊曰下仁而此又引顔子竊謂孔門告顔
子以克己復禮為仁應此爻之義也
朱子發曰外為遠内為近九自外來内不遠也失
而後復不失而无復矣
李子思曰承剥之後而一陽來復乃生生之本也
天地之運一息不留剥終復始不容少緩若少遲
不反則生理息矣
李季辨曰一陽在内天地之心性善之端也故六
爻以復善為義初復之始始而知復不至於悔
案一陽來復於内而以復名卦至爻則自内而之
外每爻以至此始復為義初言復於初也一步之
始即知其非而亟反如所謂違道不遠施諸己而
不願則勿施諸人者也故无適悔而大善而吉也
六二休復吉
贊曰休復之吉以下仁也
張敬夫曰上无繫應能休泰而復
林黃中曰是以其心休休然无入而不自得也
案需二曰衍在中二位乎内卦之中寬裕和平去
陽最近其復也易故為休復之吉
右明象占
諸說紆淺皆不足據
石守道曰六爻唯初九是陽六二以其近之六四
以其應之故二休復吉而四中行獨復
右明爻義
六三頻復厲无咎
贊曰頻復之厲義无咎也
朱子發曰厥初妄動自厓而反則頻復也頻者危
道故曰厲
袁氏曰動而過中則其初失於不能復矣處下體
之窮則其終不可以不復唯初不能復故厲唯不
可以不復故无咎
楊廷秀曰聖人危其頻過故曰厲以儆之開其頻
復故曰无咎以勸之易於三每以下卦之終為義
巽至三則濱上體矣故曰頻㢲復至三則濱坤矣
故曰頻復頻於外而能復者以衆隂皆趣於初其
勢可復也復貴蚤不貴遲貴於内不貴於外故復
於初則過形於心而即復也此復之至善者也故
曰元吉復於二則平居豫暇之時有過則復不待
事作物交而有過然後復也此復之次者也故亦
曰吉至於三則已頻於外卦矣過形於外則不可
妆矣故頻於外而不得不復此危道也此廹而後
復者也故曰厲无咎盖庶幾於補過云爾聖人開
天下之復於善如此
右明象占
李子思曰復之所以為復者初九一爻也而諸爻
皆以復稱盖因託之人事以盡復之義也
右明爻義
六四中行獨復
贊曰以從道也
王輔嗣曰上下各有二隂而處厥中履得其位而
應於初獨得所復
張子厚曰柔危之世以中道合正應故不與羣爻
同
朱子發曰五隂冥行去道日遠四行於五隂之中
獨反而復下從於初
郭子和曰舍其類而獨行其志者也
虞仲翔曰四在外體不在二五何得稱中夫中无
一定之中自初至三以二為中自四至上以五為
中復卦五隂自二至上則四為中康成謂爻處五
隂之中是也
程可久曰本爻當位初未有失故不言吉
朱子曰當此之時陽氣甚微未足以有為故不言
吉理所當然吉凶非所論也
右明象占
馮當可曰猶夬之九三於衆陽中獨應上六為獨
行遇雨
郭子和曰剥之六三與復之六四反對其義相類
故在剥取於失上下以應乎陽在復則取其獨復
以從道
王景孟曰此二爻者其可以隂柔少之乎君子之
在天下无往而不可貴剥之上九處一卦之外宜
若失位也復之初九在一卦之下宜若甚微也而
六三六四應之誠以道之所在可從不可違如此
右明爻義
六五敦復无悔
贊曰中以自考也
林黃中曰敦厚也益也艮之九三既為艮矣故上
九謂之敦艮又從而益之也臨之六五正應九二
則上六為敦臨復之六四正應初九則六五為敦
復
案敦之為言厚之至也下有一艮山矣而上又為艮
故曰敦艮三隂為坤厚矣而積為四隂故臨之上
復之五皆曰敦謂此象也
右明象
閭丘逄辰曰五遠於初而下又无應但能无悔而
已
右明占
李子思曰陽長之卦凡遇隂柔之主則未嘗不順
之无所於逆故復臨泰壮六五之爻皆以下順陽
剛而得居上之體作易者以此垂訓要所以為君
子之地也
鄭舜舉曰六五未必皆善唯坤體則无不善此黃
中之理唯知易者識之
右明爻義
上六迷復凶有烖眚用行師終有大敗以其國君凶至
于十年不克征
贊曰迷復之凶反君道也
左氏子太叔曰楚子不修其政德而貪昧於諸侯
以逞其願欲久得乎周易有之在復之頥曰迷復
凶其楚子之謂乎欲復其願而棄其本復歸无所
是謂迷復能无凶乎復上六變而得頥
吕與叔曰處卦之終最遠於陽迷而不反者也
馮當可曰至是而不復可謂迷矣
郭子和曰或謂迷而後復非也苟能復矣雖迷何
凶太甲是也
張舜元曰以坤居上先迷者也
王輔嗣曰比復好先而坤曰先迷何也順爻之序
以觀之則初先而上後也故復好先謂不遠而復
也衡爻之序以觀之則上在前初在後也先迷謂
先人以行前則迷也上六是也隂昏闇去陽明最
遠故迷於所復猶蒙之困也
右明象
朱子發曰上窮矣不可動動則降初成坎坎烖眚
也卦成師用行師也
林黃中曰謂之烖則有人為之咎焉謂之眚則有
天降之罰焉雖有聖賢不能為之謀矣
楊廷秀曰國君者六五也
李去非曰盡坤土之數而尤不克征也盖迷而求
復之為難如此
毛伯玉曰十年不克征絶之之辭也
李子思曰以天理論人事亦可以為從物流轉久
而不復以致顛沛流離者之戒
案復次剥者也五隂剥一陽極則上反而下成復
以此例之則一陽上復至五成夬其極則上反而
下成師而下卦則坎也易窮則變迷復而不知所
以變則窮上而反下如此故烖眚之象則坎也用
行師之象則師也終有大敗以其國君凶者上反
下則六五上窮矣反下為坎大敗之象也六五上
窮則以其國君凶之象也十年坤土之數上反下
而六五猶為四隂則歷坤之三陰猶未能變不克
征之象也然而聖人序卦則坤全變而為乾然後
无迷復之禍此聖人静觀造化之運變而通之之
神也
右明占
張敬夫曰易之爻辭鮮有如是之詳其凶鮮有如
是之極者而獨於復之上六言之盖自古亡家覆
國反道敗德无所不至者其源盡起于一念之微
不能制遏之耳夫以隂柔之材去本之遠所謂人
欲肆而天理蔑者故有大敗終凶之義
右明爻義
案初復不遠至四則為獨復以應初也二復休裕至
五則為敦復以得中也三頻厓而復至上則迷以
不蚤辨也
右明六爻
䷘(震下乾上)
无妄元亨利貞其匪正有眚不利有攸往
初九无妄往吉
六二不耕穫不菑畬則利有攸往
六三无妄之災或繫之牛行人之得邑人之災
九四可貞无咎
九五无妄之疾勿藥有喜
上九无妄行有眚无攸利
