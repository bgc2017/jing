厚齋易學卷五十宋馮椅撰
易外傳第十八
雜卦
六十四卦紛雜並陳之必有其序然其間先後豈必
如繩之貫也事物之理不齊未免逐兩卦别生義例
以序之孔子恐學易者之拘於一定之序也於是有
雜卦焉各以兩兩相對亦有單舉者其配偶其次第
若无意而實有意學者宜盡心焉此猶卦序既濟之
終復繼之以未濟示易有无窮之意義也虞仲翔曰
雜六十四卦以為義韓康伯曰錯綜其義或以同相
類或以異相明正義曰序卦依文王而次序之雜卦
孔子更以意錯雜而對辨不與序卦同也
乾剛坤柔
易自乾坤而出必始二卦剛柔各以其材之盛者言
之剛柔者立本者也變通者趣時者也由乾坤以立
其本而六十二卦无非趣時之義
比樂師憂
言涉人道之始也樂聲洛比者情相親也故有友助
之意而樂師者衆雜處也故有争奪之患而憂
臨觀之義或與或求
羣比而衆不可以无主故必有出其類者以臨之而
示人之觀瞻故二卦皆有二義二陽求臨於四隂四
隂與之臨四隂求觀於二陽二陽與之觀此猶在下
者求所臨而在上者與之以臨在下者求所觀而在
上者與之以觀其義在交相與求也故曰或以柔愛
求為韻
屯見而不失其居蒙雜而著
見今現居去聲今据人生而必有羣聚羣聚則必有
臨之觀之者屯者草昧之始險艱見於外而天子諸
侯不失其位是以臨之而有以統之也坎外而九居
初五之象也蒙者未有知識之始聖賢雜處於庶民
之上而觀瞻開明有以示之而使化之也二陽雜于
四隂而後能發蒙之象也居著為韻
震起也艮止也
此下肆言處己應物消息吉凶之道二卦以一陽言
也李氏曰陽在隂下居非其所則起陽在隂上居得
其所則止
損益盛衰之始也
二卦合言之者此損則彼益此益則彼損也損之又
損則日衰矣益之又益則日盛矣故一損一益乃盛
衰之始此衰則彼盛此盛則彼衰也
大畜時也无妄災也
二卦以乾言之乾非畜止之物時乎受畜爾无妄陽
動上窮故有災眚震動而上乾陽又上進此龍之亢
而有悔猶蝸牛之升高不知回者也序卦先无妄此
後之者言君子時乎為物所畜則災眚至矣
萃聚而升不來也
二卦以坤言之坤地也澤流下則聚於地木漸上則
不復來也
謙輕而豫怡也
此以一陽言也輕去聲怡虞本今作怠誤以心在下
也或作治盖以起止始災來怡為韻謙一陽退處於
下故為自處者輕豫一陽奮出於上故為和樂而怡
一曰謙輕而不為備豫則豫治其備也故怡作治
噬嗑食也賁无色也
二卦以離言也噬嗑言其威賁言其文噬嗑頥中有
物噬之而後嗑則為食物之象凡繪畫之事後素功
五色畢陳乃以粉間之使相雜而成章所以為賁飾
之象无色言其素也
兑見而巽伏也
二卦以一隂言也見今現兑說巽入說見於外巽入
於内李氏元逹曰巽之隂内伏伏乃隂之性也兑之
隂外見見則發乎情也伏聲白
隨无故也蠱則飭也
故者有所因之謂隨者因人而隨之者也故曰无故
柴氏曰不主於故隨時而行飭或作飾整治修飭之
也事物蠱敗則加整治修飭之郭立之曰柔在内蠱
所以起剛在上蠱所以飭郭子和曰言非大有作為
也毛伯玉曰志在於隨不事其事是以為蠱蠱則多
事繁興是以為飭然則无故者有故之端也以食色
伏飭為韻
剥爛也復反也
物過熟則爛爛則剥落陽窮於上而反於下則剥變
為復毛伯玉曰彼爛則此復反今翻以爛反為韻
晉晝也明夷咮也
二卦以離言也晉明出地上故為晝咮舊作誅韻語
不叶明夷明入地中明者傷也離為飛鳥鳥以喙傷
物咮聲晝喙也但取傷義明則安闇則傷李子思曰
晉為晝則明夷為夜明夷為咮則晉為賞故晉之明
出地上者晝也則明夷之明入地下者夜也晉之錫
馬蕃庶者賞之事也則明夷之左股之傷者咮之類
也晝夜之更相代猶嘉傷之更相用序卦之次序與
雜卦之反對其揆則一
井通而困相遘也
二卦以坎言也遘遇也舊作遇遘亦遇也特遇韻不
叶此言困窮而通之義困於上而反於下下遇井則
通矣林黃中曰泉之在井其脉通流李氏曰井上有
說相遇之象也象以上水為井以无水為困其水居
下而上通則必遇之合也
咸速也恒久也
毛伯玉曰二卦男女之相從也自其初言之易於相
感故曰速自其後言之久而相安故曰恒又曰以一
日之恩誤百年之身者有之矣以晝咮遘久為韻
渙離也節止也
二卦以坎言也離去聲離散也物散則止之故渙反
為節人情久則易離也有以節文之則止而不散亦
緣上咸恒為義以離止為韻
解緩也蹇難也
二卦亦坎也解取懈怠之義緩謂凡事緩慢也難去
聲毛伯玉曰先蹇後解者卦之序也先解後蹇所謂
雜卦也物不可以久懈懈則緩而廢弛故蹇難生焉
雜卦不唯顛倒六十四卦之序雖覆變相因之次亦
顛倒之凡此者必有意義以類推之可也以緩難為
韻
睽外也家人内也
二卦以離言也睽在外卦家人在内卦先睽後家人
者亦暌於外者必反於内之意李氏曰外而疎内而
親
否泰反其類也
以三隂三陽言也類猶乃與類行之類隂陽各以類
否則隂類在内而陽類在外泰則陽類在内而隂類
在外反謂相反也先否後泰者謂反否之類則為泰
矣毛伯玉曰治亂所以相反者君子小人之黨不同
也
大壯則止遯則退也
二卦以四陽言君子進退之義也大壯則陽長隂消
六五君位故四陽止而不進存君也遯則隂長陽消
二隂上進故四陽退避全身也言大壯則君子安遯
則君子退止本艮也而節壯皆言止各有所指也渙
亦言離正猶春秋貴賤不嫌同號美惡不嫌同辭耿
睎道曰剛過則折不可以不知止以外内類退為韻
大有衆也同人親也
二卦以五陽一隂言也衆或作終非同人則卑而情
親先大有者謂人君得衆則必有以固結其心使之
親上也
革去故也鼎取新也
二卦以離言也故舊敝革取改革之義故為去故鼎
取熟物之義故為取新天下之物有故必有新然必
去其故而後可以取其新李氏曰已陳而敝者為故
方作而興者為新知所去取則通變之道得矣石守
道曰改革窮敝之事則必新立制度
小過過也中孚信也
二卦以中爻言也小過者過以舉事中孚者信而後
行以親信為韻
豐多故也親寡旅也
二卦以離言也朱子曰以明而動其故必多李去非
曰火烈于山親之者寡李氏曰時極盛則事益繁旅
于行則親益寡本言旅寡親今倒言之者欲叶韻也
離上而坎下也
二卦以中一爻言也隂性本下在離則麗于陽隨之
而騰上陽性本上在坎則䧟于隂隨之而趣下
小畜寡也履不處也
二卦以一隂言也隂豈能畜陽以居至寡之地而一
隂為之主故以寡而得衆也履貴處得其地而卦義
以陽不處陽位為吉故不處而行也以故旅下處為
韻
需不進也訟不親也
二卦以乾坎言也需險在前故不敢進訟天水違行
故不相親不進者有待也不親者有争也
大過顛也
此一卦以本末弱言也本末弱故顛以進親顛為韻
遘遇也柔遇剛也漸女歸待男行也
遘以一隂言漸以六三言也遘柔進而遇剛為女遇
男子非婚媾之正漸巽女在外待艮男以歸也以剛
行為韻
頥養正也既濟定也
二卦以六爻言也頥二陽分于上下四隂在中為所
養之正既濟六爻各當其位无往來升降之變故云
定也
歸妹女之終也未濟男之窮也
歸妹以六三言未濟以三陽言也歸妹六自外卦歸
三為少妹之女歸其夫家女嫁至少妹則婚禮畢矣
故曰女之終未濟三陽皆失其位三男无一得所處
者故曰男之窮未濟之義程正叔得之成都隠者或
曰潘閬云以終窮為韻
夬決也剛決柔也
以言窮則反本也一隂既決則復變為乾所謂終則
有始天行也
君子道長小人道憂也
此又雜卦聖人之微意夫易者道隂陽之書者也此
篇始于乾剛坤柔對立以立其本中間雜陳人道卒
歸於剛之决柔明君子小人之消長盖剛柔者晝夜
之象也剛為陽明為君子剛長則天下治晝之象也
柔為隂闇為小人柔長則天下亂夜之象也一晝一
夜迭相乘承在天地者鼓萬物而不與聖人同憂聖
人憂患斯世故以剛决柔則君子之道長小人之道
憂危而知退則天下有治而无亂矣此聖人之治天
下所以成天地所不及之功也毛伯玉曰雜卦之義
與序卦不必同序卦之說與卦體不必合是故其為
畫也以竒耦相易其為爻也以剛柔相易其為卦也
以二體相易其為位也以乘承相易其象也其義也
其類也其吉凶也无往而非變變之中又有變焉方
其兩兩相從也不以覆則以變覆亦變也是之謂易
朱子曰自遘以下卦不反對或疑其簡錯今以韻卟
之非誤也竊謂此所以謂之雜卦若孔子之本指所
能意曉者則識之所不可通者則以俟後之君子
厚齋易學卷五十
