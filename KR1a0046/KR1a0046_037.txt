厚齋易學卷三十七宋馮椅撰
易外傳第五
象上贊(乾至履)
此孔子所題文王卦爻之象之名而贊之也象者像
也以剛柔雜居六位之畫之象以像此理耿氏曰六
爻有象乃鄭王之徒分而益之非古也
天行健君子以自彊不息
天行健乾之象行古道通健无息也程可久曰不言
乾避斥尊也所以别他卦也傳謂天形如雞子上規
之星常見下規之星常隱中日月五星之所由二十
八宿佈于其間半覆地上半繞地下故觀天之道有
以見重乾之象也胡翼之曰天之形南極入地下三
十六度北極出地上三十六度夫人之一呼一吸謂
之一息一息之間天行已八十餘里一晝夜一萬三
千六百餘息而天行九十餘萬里自古及今未有毫
釐之過亦未嘗有毫釐之不及蓋乾之至健而然也
張舜文曰乾坤坎離曰天行地勢水洊至明兩作象
皆在上何也四卦者覆而無變體卦也故其象自體
而起用震艮巽兑曰洊雷兼山隨風麗澤象皆在下
何也四卦者覆而相變用卦也故其象攝用而歸體
君子通上下而言之欲人皆可以體乾也以者以此
卦之義後並倣此自強不息體天行之健也李子思
曰天積陽氣而成者也君子以之充元氣以自強故
能不息游定夫曰至誠无息天行健也未能无息而
能不息者君子自強也楊廷秀曰天行健誠者天之
道也自強不息誠之者人之道也馮氏曰孔子贊易
為天下後世為之也乾天之道必待聖人體之則學
易體乾之事絶矣聖人者又豈待孔子論贊而後知
耶今觀其贊象之辭于每卦六爻之前别設一意皆
中庸可企及之事與全卦之義遠近淺深較然不同
凡生而有知者皆可學而至雖聖人之高明皆可迹
此而造焉以乾象言之獨言天道之健君子自強不
息以法天則為君者自強于仁為臣者自強于忠為
父者自強于慈為子者自強于孝至于士農工商各
自強于其業是人皆可以學易而易之為書誠有補
于天下後世然自強不息雖聖人之高明可迹此而
造也毛伯玉曰泛言君子然後易之用无往而不通
又曰文王設卦觀象至孔子大象則專釋八卦之所
像者于卦爻之義初不相關其初本異卷是各一道
也
潛龍勿用陽在下也
贊初九也下聲戶一經並同以位言之在下卦之下
以象言之陽氣在地下也陽宜在上之物今反在下
不得時位所以勿用正義曰經言龍而贊言陽者明
龍則陽氣也
見龍在田德施普也
贊九二也施去聲普古溥周而博也龍在田則雨澤膏
潤之象故曰德施普也經言利見大人而贊不言之
者德施普則天下利見可知不言者舉一隅也後並
倣此正義曰初爻舉自然之象五爻並論人事互文
也
終日乾乾反復道也
贊九三也反平聲陽自外來内曰反自下往上曰復
或作覆非三已過中則反二之中者道也或上復五
亦為中道所以終日乾乾夕惕若者或反或復懷危
懼也合道則无咎矣耿睎道曰若反為道復為非道
則君子去復而取反可也若復為道反為非道則君
子去反而取復可也无為終日乾乾而至于夕惕若
也惟進而可與幾止而可以存義反復莫非道也是
以君子去取之際慎思而審擇之
或躍在淵進无咎也
贊九四緣九三而言也三以或進或退審處為无咎
四已離下體將離人而之天故以進為无咎
飛龍在天大人造也
贊九五也造徂早反作興也正義曰姚陸之屬以為
造至之造案贊辭皆為韵其讀非也歆向作聚亦非
大人乘時以有為故利見一曰猶云聖人作也
亢龍有悔盈不可久也
贊上九也盈謂亢也盈則傾覆故不可久
用九天德不可為首也
用九舉目以見義天德不可為首也贊用九也朱子
曰言陽剛不可為物先也此贊以下普為一韵道咎
造久首為一韵自坤而下贊皆叶韵語可以類推之
地勢坤君子以厚德載物
地勢坤程可久曰地隆于西北而傾東南其勢則二
見重坤之象君子以厚德載物李去非曰天以氣運
故曰行地以形載故曰勢李子思曰地之勢最厚坤
者厚之至也天覆地地載天凡物居天之下者地无
不載焉君子之德博厚配地故亦能自任以天下萬
物之載
初六履霜隂始凝也馴致其道至堅冰也
初六履霜初六象隂始凝也霜隂氣凝結之始履霜
下有堅冰二字衍文徐邈本无凝魚冰反結而聚也
馴致其道至堅冰也明堅冰至之占霜之馴致乃至
堅冰馴似俊反徐聲馴狎順也致詣送也
六二之動直以方也不習无不利地道光也
六二之動直以方也直方六二之象言其直方之德
至静而不可見動乃見之動猶坤至柔而動也剛之
動言占此爻之動也不習无不利地道光也直方地
之道也不習而无不利乃為光明乾六爻唯九五應
天道之光明坤六爻唯六二應地道之光明
含章可貞以時發也或從王事知光大也
含章可貞六三象以時發也程正叔曰以時而發非
含藏終不為也或從王事占知光大也若止含章未
為知也唯王事之可從者或從之而不終含藏其知
乃光大知今作智
括囊无咎慎不害也
括囊无咎六四象占慎不害也明括囊乃慎之至无
咎乃不害事也
黃常元吉文在中也
黃常元吉六五象占文在中也朱子曰文在中而見
於外李季辨曰文釋黃中釋常也鄭舜舉曰坤純隂
唯三與五為陽位經於三曰含章贊於五曰文在中
謂其中藴陽明之美
龍戰于野其道窮也
龍戰于野上六象其道窮也地道窮極則與天際矣
用六永貞以大終也
用六永貞占以大終也大謂乾陽六爻皆六其變為
乾故始為坤終為乾也
雲雷屯君子以經論
雲雷屯君子以經論取象於結而未解經論治絲之
事經引之論理之所以解其結也論今轉注作綸朱
子發曰雲蓄雨而未降屯也屯者結而未解之時解
絲棼者經之論之凡事有未决反復思念亦此象也
程可久曰伯舅和(原缺)許公云雷經也雲論也毛伯玉
曰聖人設卦觀象因象命卦其法有三以屯一卦推
之剛柔始交其畫然也動乎險中其義然也雷雨之
動二體所配也參而觀之所以為屯者瞭然矣它卦
不必盡然觀其所重者可也總而言之是三者皆象
也至于大象則專釋八卦之所像者故與卦義往往
不相關其初本自異篇是各一道也此泛言屯結之
象耳經論所以解其結也它倣此二郭曰在天成象
在地成形坎在上則為雲在下則為雨象物之宜也
在上為雲故雲雷屯在下為雨故雷雨作解
雖般桓志行正也以貴下賤大得民也
雖般桓初九象志行正也明利居貞之占以貴下賤
大得民也明利建侯之占下去聲九陽也陽為貴為
大為君隂為賤為小為民以一陽下三隂故曰以貴
下賤衆不歸五之陷而歸初之動故曰大得民朱子
曰為民所歸侯之象也
六二之難乘剛也十年乃字反常也
六二之難以難明屯如亶如乘馬班如之象乘剛也
乘初九故有此象十年乃字通匪寇昏冓以下之占
反常也至十年則事變而反屯難之常矣
即鹿无虞以從禽也君子舍之往吝窮也
即鹿无虞六三象以從禽也以有從禽之心不俟虞
人之導故入於林中一說有何字亦通見輯傳君子
舍之(句)往吝並占窮也三為下卦之終上无應故往
則入於林中而途窮也
求而往明也
求而往六四求昏冓往之占明也言見之明故能不
以班馬而不往援九五必求在下之正應以共濟也
屯其膏施未光也
屯其膏九五象施未光也其膏澤上屯故所施未光
施去聲
泣血漣如何可長也
泣血漣如上六象何可長也程可久曰言當蚤變
山下出泉蒙君子以果行育德
山下出泉蒙君子以果行育德下戶五反行去聲劉
長民曰山壯于外泉養其内君子體蒙之象外果其
行内育其德張敬夫曰坎不謂之水者有泉之始達
之義竊謂人之德性如山之有泉亦惟於蒙之時養
之即所謂聖功也故曰以以其蒙也果行閑邪於外
也
利用刑人以正法也
利用刑人初六占以正法也耿氏曰行法欲正其始故
著於初李去非曰坎為法律故取正法之義
子克家剛柔接也
子克家九二占包蒙納婦在其中矣剛柔接也初蒙
三婦五父皆以六接九二也
勿用取女行不順也
勿用取女六三占行不順也女子有行行嫁也隂上
逆下順嫁上為不順
困蒙之吝獨遠實也
困蒙之吝六四象獨遠實也遠去聲隂虛陽實在二
隂之中二與上相遠无陽明以發其蒙也言獨者卦
唯此爻不近於陽
童蒙之吉順以巽也
童蒙之吉六五象占順以巽也王景孟曰不順則不
能從善不巽則不能下賢程可久曰未有知識之時
承上而應二能資諸人以取吉者也荀慈明曰順於
上巽於二夫彖言童蒙求我志止在二而此兼及上
九者爻之取義與卦異也
利用禦寇上下順也
利用禦寇上九占上下順也上謂五下謂初初上首
尾有相應之義况卦當二陽在下今九自初升上六
自上降初往來相應也
雲上于天需君子以飲食宴樂
雲上于天需坎雲乾天也天降時雨山川出雲雲上
於天則雨澤將至故須之君子以飲食宴樂所以待
時也需有飲食之道飲上聲食實職反
需于郊不犯難行也利用恒无咎未失常也
需于郊初九象不犯難行也去坎難遠可行前以湏
之不犯坎也難去聲利用恒无咎占未失常也久於
須時未失常道林慎微曰恒言心常言道也
需于沙衍在中也雖小有言以吉終也
需于沙九二象衍在中也衍怡戰反寬裕之意蘭惠
卿曰沙者寬平而居郊與泥之問朱子曰以寬居中
不急迫也李仲永曰陽道常饒饒衍在中不為坎所
陷雖小有言以吉終也釋占疑以小有言為吉故曰
雖小有言則知小有言已非吉道也
需于泥災在外也自我致寇敬慎不敗也
需于泥九三象災在外也坎離為災難然在外卦不
與乾同體自我致寇敬慎不敗也釋占云所以致坎
之寇至者自我迫而致之苟敬慎以少須之則不敗
於寇也二三兩爻之占孔子皆反經之辭以為釋其
垂教尤切也
需于血順以聽也
需于血六四象順以聽也明占聽去聲
酒食貞吉以中正也
酒食貞吉九五象占以中正也釋貞之義
不速之客來敬之終吉雖不當位未大失也
不速之客來敬之終吉上六占雖不當位未大失也
以六居上正當位而云不當位者不當九五中正之
位也易以吉凶為得失之象大小為隂陽之象明不
速之客終吉非謂上六也此爻直以吉失自為一韻
天與水違行訟君子以作事謀始
天與水違行訟天浮而上水流而下天西旋水東注
其行違也猶人之所行相違則有訟君子以作事謀
始李氏曰使事不至於背馳則訟端絶矣都聖與曰
天為三才之始水為五行之始君子法之所以作事
謀始
不永所事訟不可長也雖小有言其辯明也
不永所事初六象訟不可長也所事謂訟也雖小有
言占其辯明也以辨明曲直而小有言故終吉
不克訟歸逋竄也自下訟上患至掇也
自下訟上患至掇也下上定體二下四上掇都活都
劣二反自取也言禍患之至乃自取之
食舊德從上吉也
食舊德六三象從上吉也上去聲謂從上之事
復即命渝安貞不失也
復即命渝安貞九四占不失也不失謂得之矣吉之
象也
訟元吉以中正也
訟元吉九五占以中正也以此聽訟故元吉
以訟受服亦不足敬也
以訟受服明上九錫鞶帶之象亦不足敬也帶非服
也為屈服之服以訟受人之屈服者亦不足敬言帶
之三禠
地中有水師君子以容民畜衆
畜聚也地能容而後聚衆水猶君子之容民而畜衆
也都聖與曰周官禮俗以馭民田役以馭衆容民而
後畜衆郭立之曰司空掌邦土居四民容民也司馬
掌邦政統六師畜衆也比閭族黨州鄉所以容民伍
兩卒旅師軍所以畜衆李氏曰容民則無流民畜衆
則無畔衆武有七德言安民和衆亦此意也
師出以律失律凶也
師出以律初六象失律凶也失律明否臧之占
在師中吉承天龍也王三錫命懷萬邦也
在師中吉九二象承天龍也龍今寵天謂九五正應
寵謂寵任蓋大君寵任之專故在師之中而吉也王
三錫命占懷萬邦也言諸侯以王命出師有功而錫
命所以萬邦之諸侯皆說而懷之馮氏曰賞一人而
千萬人勸也
師或輿尸大无功也
師或輿尸六三象大无功也以大無功明占之凶
左次无咎未失常也
左次无咎六四象占未失常也行師有進有次未為
失其常度也
長子帥師以中行也弟子輿尸使不當也
長子帥師六五象以中行也謂九二行道也弟子輿
尸占使不當也不當使之亦主師事
大君有命以正功也小人勿用必亂邦也
大君有命上六象占以正功也有功則有賞命
地上有水比先王以建萬國親諸侯
地上有水千源萬𣲖皆相合比萬國之諸侯猶水在
地上相比也先王推本封建之始親諸侯使之相親
也親取比義都聖與曰萬國猶地諸侯之得國猶水
之居地也使諸侯小承大大字小國人各比于諸侯
諸侯各比于其上方伯連率各率之以上比于天子
李子思曰于師得古聖人井田之法于比得古聖人
封建之法
比之初六有他吉也
比之初六有他吉也以爻義明占比好先故
比之自内不自失也
比之自内六二象不自失也不失則吉矣自内比初
以偕比五則非忘己而徇人者矣
比之匪人不亦傷乎
比之匪人六三象不亦傷乎石守道曰上不受下不
納中又不居是可傷也
外比于賢以從上也
明六四之象賢謂九五陽明賢君也故曰以從上從
上故正而吉也
顯比之吉位正中也舍逆取順失前禽也邑人不誡上
使中也
顯比之吉九五象占位正中也故顯于比以五隂明
占下四隂來前逆者也則舍之上一隂以背之而去
順者也則取之故失上六之前禽舍今捨邑人不誡
占上使中也以中道使民從禽故不誡而吉
比之无首无所終也
比之无首上六象无所終也无收結故凶
風行天上小畜君子以懿文德
風行天上小畜胡翼之曰風行於天之上功不及物
李去非曰雲以成雨而風行天上則雲散而不能雨
君子以懿文德正義曰懿美也以於其時施未得行
喻君子之人但修美文德待時而發風為號令若風
行天下則施附於物不得云施未行也今風在天上
去物既遠無所施及故曰風行天上
復自道其義吉也
復自道初九象其義吉也唯其自道故吉
牽復在中亦不自失也
牽復在中牽復九二象在中在初與三之中亦不自
失也吉凶失得之象不自失言無凶也天下之理不
凶則吉亦承上文
夫妻反目不能正室也
夫妻反目九三占不能正室也言隂在上陽在下室
家之道不正
有孚惕出上合志也
有孚惕出六四象占上合志也言上孚于九五而與
合志也
有孚攣如不獨富也
有孚攣如九五象不獨富也釋富以其鄰言不獨本
爻之富
既雨既處德積載也君子征凶有所疑也
既雨既處上九象德積載也積三陽之德以載上君
子征凶占有所疑也三陽猶欲上進則凶矣蓋月幾
望則隂疑于陽矣
上天下澤履君子以辨上下定民志
上天下澤履君子以辨上下定民志此以履為禮天
高地下禮制行矣然不取象于地而取象于澤者以
天地不交為否之象今因澤卑于地而乃有取焉楊
廷秀曰此上下之間粲然有禮之象也司馬君實曰
禮者人之所履也民生有欲喜進務得而不可厭者
也不以禮節之則貪侈而無窮是故先王作為禮以
治之使尊卑有等長幼有倫然後上下各安其分而
無覬覦之心先王制世御民之方也程正叔曰天下
之分明而後民志定民志不定天下不可得而治也
古之時公卿大夫而下位各稱其德終身居之得其
分也農工商賈勤其事而所享有限後世自士庶至
于公卿日志于尊榮農工商賈日志于富侈億兆之
心交騖於外天下紛然如之何其可一也欲其不亂
難矣
素履之往獨行願也
素履之往初九象獨行願也無應故曰獨中庸君子
素其位而行不願乎其外是也
幽人貞吉中不自亂也
幽人貞吉九二占終不自亂也近六三則隂陽之情
相求以居中故能不自亂有貞之象
眇能視不足以有明也跛能履不足以與行也咥人之
凶位不當也武人為于大君志剛也
眇能視六三象不足以有明也眇故跛能履象不足
以與行也跛故咥人之凶占位不當也所履者剛故
咥人武人為于大君占志剛也六雖隂屬武而三陽
志剛
愬愬終吉志行也
愬愬終吉九四占志行也近君故志行
夬履貞厲位正當也
夬履貞厲九五象占位正當也當位故雖厲而无咎
元吉在上大有慶也
元吉在上上九之占大有慶也慶者君臣相得之辭
慶聲羌爻正應三无應五之象此孔子新意孔子於
四曰志行上曰有慶兩爻皆以應五為義蓋六三武
人為于大君之象九五履而决之有危厲之證故欲
四上以同體相濟共决六三以正大君之權故曰位
正當也此贊明行剛行當慶叶為一韻
厚齋易學卷三十七
