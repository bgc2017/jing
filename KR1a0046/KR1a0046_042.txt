厚齋易學卷四十二宋馮椅撰
易外傳第十
象下贊(漸至未濟)
山上有木漸君子以居賢德善俗
朱子曰疑賢字衍或善下有脱字京云脱風字王子
雍本有之地卑也木生於地之中自下而升也山已
高矣木在於山之上其高以漸也耿晞道曰地中生
木以順爲本故其升不來山上有木以止爲本故其
進有漸又曰益動而巽進德之象漸止而巽居德之
象程可久曰居以其德止於内也善風俗入於外也
王介甫曰俗以漸善者也竊謂居德體艮善俗體巽
居則久於其道而化成善俗以漸也
小子之厲義无咎也
小子之厲初六占義无咎也其義如此
飲食衎衎不素飽也
飲食衎衎六二占不素飽也飽道九反與九三道保
皆叶咎韻素空也猶詩不素餐之義
夫征不復離羣醜也婦孕不育失其道也利用御寇順
相保也
夫征不復九三占離羣醜也離去聲麗也約象爲離
醜匹也一曰衆也九往四麗上卦之羣匹故不復三
或曰離去下卦之羣匹也婦孕不育占失其道也失
婦之道利用禦寇占順相保也三本坤順四巽亦爲
順故曰相保
或得其桷順以巽也
或得其桷六四占順以巽也六自坤歸四成巽桷順
以巽以承鴻之棲故无咎
終莫之勝吉得所願也
終莫之勝吉九五占得所願也如詩適我願兮之願
蓋言隂陽之情
其羽可用爲儀吉不可亂也
其羽可用爲儀吉上九占不可亂也言其飛有序其
進有漸
澤上有雷歸妹君子以永終知敝
李季辨曰澤上有雷水氣隨之而升則爲女子從人
之象君子指兄也兄之嫁妹未必如父之於女慮遠
防敝之周澤之從雷一時之感也故戒之以此終身
不改永終也以我御窮知敝也耿睎道曰永終則不
敝曰知敝則不待見而後圖也程正叔曰天下之事
莫不有終當思永終之戒
歸妹以娣以恒也跛能履吉相承也
初九象占以恒也有嫡則有娣以娣之歸長道也跛
能履吉象占相承也二應五婦乘夫也初承二娣承
嫡也故曰相承跛而能履非以正行事也承嫡而已
故征吉或疑卦无夫義殊不知各爻取象不相蒙也
利幽人之貞未變常也
利幽人之貞九二占未變常也五隂柔隔於九四不
能下應但守女子之貞而已未變常也
歸妹以須未當也
歸妹以須六三象占未當也於禮未爲當取不當位
之象
愆期之志有待而行也
愆期之志明九四愆期之占有待而行也以待釋遲
或作時非也行謂女子有行言妹之所以愆期者非
失時也乃有待乎禮而行也
帝乙歸妹不如其娣之袂良也其位在中以貴行也
帝乙歸妹不如其娣之袂良也六五象占其位在中
以貴行也位在中得中道之象貴非不能盛飾而行
此儉之禮故可尚也
上六无實承虚匡也
上六无實承虚匡也虛者无實之象
雷電皆至豐君子以折獄致刑
象電之明所以折獄象雷之威所以致刑雷與電皆
至故折獄即致刑也郭子和曰折獄斷弊也致刑麗
於刑也蘭惠卿曰折者折衷至當之理致者自此致
之於彼林黃中曰舜戒臯陶曰唯明克允易凢刑獄
之事未嘗不取諸離也李去非曰噬嗑明在上故明
罰勅法其權在上所以曰先王豐明在下故折獄致
刑責在有司所以稱君子
唯旬无咎過旬災也
唯旬无咎初九占過旬災也過旬則後時故有災災
自外至六五罪之也
有孚發若信以發志也
有孚發若六二占信以發志也信有孚也六五之志
也
豐其沛不可大事也折其右肱終不可用也
豐其沛九三象不可大事也子夏以沛爲小盖取諸
此呂氏曰晝雖晦猶可作也故可以小事不可大事
也折其右肱占終不可用也陸氏曰使不得終竟用
事則固无咎矣用字韻未詳
豐其蔀位不當也日中見斗幽不明也遇其夷主吉行
也
豐其蔀九四象位不當也位陰故亦以五爲蔀蘇氏
曰使九四而當位則明照天下矣豈復爲五所覆哉
日中見斗象幽不明也以位居陰故幽而不明本爻
爲人所見也遇其夷主占吉行也程可久曰動則與
五相遇其柔中坦夷之德相得而吉行矣路氏曰謂
之吉行者以遇主之吉而可行也
六五之吉有慶也
六五之吉有慶也明占不及譽者舉慶則譽在其中
矣
豐其屋天際翔也闚其戶闃其无人自藏也
豐其屋上六象天際翔也詩如翬斯飛之意天際言
其高亢也上一爻爲天之上故曰天際震動之極故
有飛翔之狀闚其戶闃其无人占自藏也藏平聲言
自爲揜蔽亦重隂之象
山上有火旅君子以明慎用刑而不留獄
山上有火旅呂氏曰火非山上之物火寓於山故爲
旅林黃中曰山上非火之所歸李子思曰山下有火
聚而爲明故爲賁山上有火散而不留故爲旅君子
以明慎用刑而不留獄林黃中曰明取諸離慎取諸
艮程可久曰旅可托宿而已故以之不留獄朱子發
曰明者或不慎慎者或留獄皆失旅之象李季辨曰
貨財貴乎通而刑獄不欲積滯財利君子所不言故
體其象以明獄毛伯玉曰陽失位爲旅非山上有火
也至於觀象而用之則取其火以爲明取其止以爲
慎取其旅以不留獄无往而非易无往而非象也獄
者小人之蘧廬久則重困留則蔓延趙氏曰噬嗑與
豐之爲刑以有震之威離之明也噬嗑繼之以賁豐
繼之以旅則離明如故而震爲艮止矣明无時而不
用威有時而當止故賁曰无敢折獄旅曰明慎用刑
而不留獄知无敢之辭又知明慎不留之辭則知震
變爲艮之義矣
旅瑣瑣志窮災也
旅瑣瑣初六象志窮災也无童僕而自負販於道其
志窮矣此明占
得童僕貞終无尤也
得童僕貞六二占終无尤也旅以行爲義而貞固以
守宜有尤矣而童僕之助終无尤也災尤協聲
旅焚其次亦以傷矣以旅與下其義喪也
旅焚其次九三象亦以傷矣焚次則傷資以旅與下
其義喪也明喪其童僕之占以在旅而與下无以爲
資此童僕之所以亡也喪去聲
旅于處未得位也喪其齊斧心未快也
旅于處九四占未得位也得位則即次矣未得位故
姑處喪其齊斧心未快也明占其心不快者以喪其
齊斧也
終以譽命上逮也
終以譽命六五占上逮也逮企而及也九自三終歸
於五是上逮於五也
以旅在上其義焚也喪牛于易終莫之聞也
以旅在上其義焚也明上九鳥焚其巢之象以旅而
亢於上其義必焚其巢也承九三以旅與下其義喪
也之文喪牛於易占終莫之聞也牛在平野巢在高
亢牛喪而終於遠莫得聞
隨風巽君子以申命行事
隨風巽正義兩風相隨物无不順申命說見彖贊程
可久曰申前事而命之行也李氏曰上之言謂之命
舉而錯之謂之事李子思曰天下有風后所以施命
若風相隨而至則是施命不一之象古之出命者必
反覆申戒之然後其事可行於天下
進退志疑也利武人之貞志治也
進退初六象志疑也陰善疑故進退利武人之貞占
志治也治平聲李氏曰先於志疑而後於志治者始
疑而終決也李泰發曰治者蚤正素定臨事不惑蘭
惠卿曰其志整治
紛若之吉得中也
紛若之吉九二占得中也用史巫紛若宜非吉事乃
謂之吉者以二得中以九居之亦剛柔之中也
頻巽之吝志窮也
頻巽之吝九三象占志窮也志於執剛用柔而前又
濱巽則其志窮矣亦下卦之終之象
田獲三品有功也
田獲三品六四占有功也田之有功
九五之吉位正中也
九五之吉占位正中也但以位正中故貞而獲吉悔
亡无不利
巽在牀下上窮也喪其齊斧正乎凶也
巽在牀下上九象上窮也上窮則反下喪其齊斧正
乎凶也又明占之貞凶者乃正乎凶也
麗澤兌君子以朋友講習
麗澤兌麗義見離彖贊李仲永曰麗澤者相連而不
相離也君子以朋友講習同門曰朋同志曰友朋友
相麗之象講兌爲口舌頰輔習重習麗澤也鳥數飛
爲習都聖與曰講其所未知而明之習其所已知而
行之程正叔曰猶麗澤之互有滋益
和兌之吉行未疑也
和兌之吉初九象占行未疑也爻與六三相遠九二
未相疑也凡曰疑者謂隂爻林黃中曰未者因九二
以成文也在初未疑至九二則可疑矣程正叔曰謂
未有失也若得中正則无是言
孚兌之吉信志也
孚兑之吉九二象占信志也二與三其志相信非苟
爲相說者也馮氏曰其志可信而信之
來兌之凶位不當也
來兌之凶六三象占位不當也自外來居不當其位
故凶此孔子之例也
九四之喜有慶也
九四之喜占有慶也相得則曰喜相樂則曰慶
孚于剥位正當也
孚于剥九五象位正當也明有厲之占當說之時剛
過故有厲此亦孔子之例
上六引兌未光也
上六引兌象占未光也言所引不必皆隨皆正
風行水上渙先王以享于帝立廟
風行水上渙水爲險難遇風則渙散帝上帝立創也
李仲永曰方險難之時雖欲享於帝立廟不可得也
盖難散之後方始爲之決曰享帝尊尊也立廟親親
也朱子曰皆所以合其渙李季辯曰享帝立廟則渙
之主定矣朱子發曰享於上帝使知天無二主立廟
則人知反本鬼有所歸所以一天下之心合天下之
渙虞仲翔曰隂上至四承五爲享帝陽下至二爲立
廟蓋初耦二竒亦有廟宇之象劉氏曰巽者潔齋之
時故卦有巽者多言神事觀曰盥薦升曰用禴巽曰
史巫馮氏曰大象别立一意以爲用易之方享帝立
廟與王假有廟意有不同
初六之吉順也
初六之吉占順也一隂巽入陽下之象朱子曰非有
濟渙之材但能順乎九二故其象占如此
渙奔其杌得願也
渙奔其杌九二象得願也往者中心之所欲也
渙其躬志在外也
渙其躬六三象志在外也外謂上九一曰九五也
渙其羣元吉光大也
渙其羣元吉六四象占光大也獨能離其羣以輔九
五所以光大光大釋元吉也
王居无咎正位也
王居无咎九五占正位也王之居積所以散之而无
咎者以正王者之位散與之權得專也
渙其血遠害也
渙其血上九象遠害也遠去聲乘剛之爭必見傷害
澤上有水節君子以制數度議德行
澤上有水節義見輯傳卦下行去聲程可久曰澤受
水有節如名位不同禮亦異數是謂制數度以德詔
爵以材居位是謂議德行李去非曰數有多寡度有
長短制之所以立法也劉長民曰名位有等差德行
有小大君子議德行升之品位則名器不濫毛伯玉
曰象取於以澤節水剛柔分而剛得中取於畫說以
行險取於德當位以節取於爻是皆觀象於正名之
後因而通之爾
不出戶庭知通塞也
不出戶庭初九象知通塞也明无咎塞色白反通塞
言時九二塞其前故不可出
不出門庭凶失時極也
不出門庭凶九二象占失時極也明凶極中也言失
時中之義二居中故有極象
不節之嗟又誰咎也
不節之嗟六三象又誰咎也明无咎自己所致難咎
他人
安節之亨承上道也
安節之亨六四象占承上道也明亨謂志通於君也
承六五乃君臣之道
甘節之吉居位中也
甘節之吉九五象占居位中也明吉甘於味屬土居
中央五位居中應甘之象二五皆中二失中而五得
中者位當不當之異
苦節貞凶其道窮也
苦節貞凶上六象占其道窮也說見彖贊
澤上有風中孚君子以議獄緩死
中虛象獄二隂在獄中象死一居陽位者不可死也
初九虞吉志未變也
其子和之中心願也
或鼔或罷位不當也
馬匹亡絶類上也
有孚攣如位正當也
翰音登于天何可長也
山上有雷小過君子以行過乎恭喪過乎哀用過乎儉
山上有雷小過雷出地奮今在山上則過矣然未至
天上大壯則所過亦小也行過恭喪過哀用過儉呂
與叔曰過猶不及君子不取於斯三者許其過者可
過於厚不可過於薄
飛鳥以凶不可如何也
飛鳥以凶初六象占不可如何也李泰發曰飛鳥迅
速其離網罟畢弋之患間不容髮其可救乎不可如
何者吾末如之何也已矣程正叔曰救止莫及无所
用其力也
不及其君臣不可過也
不及其君六二象臣不可過也明无咎之占程可久
曰君臣之分甚嚴臣道不可過也
從或戕之凶如何也
從或戕之凶九三占如何也如奈也蘭氏曰其凶可知
李泰發曰雖有明知不能爲之計矣
弗過遇之位不當也往厲必戒終不可長也
弗過遇之九四象位不當也不當其位故不能防隂
小而與之相遇也往厲必戒占終不可長也雖與隂
小相遇終不可長保其不變
密雲不雨已上也
密雲不雨六五象已上也上上聲也或作尚非言隂
已上陽
弗遇過之已亢也
弗遇過之上六象已亢也亢極也隂不言亢言位之
亢也
水在火上既濟君子以思患而豫防之
水在火上既濟水下而濟火火則不燥火上而濟水
水則不寒故爲既濟思患豫防石氏曰火性炎上水性
就下火不能長居其上必有時傾覆而又水火亦相
克故君子當既濟則思有患難豫先防備李去非曰
預爲之防所以先天地之數也毛伯玉曰天下之亂
未有不伏於治知者防之於未然以爲理之必至不
可忽也
曳其輪義无咎也
曳其輪初九象義无咎也能力濟難其義无咎非本
有咎而補過者也
七日得以中道也
七日得六二占以中道也以二之道得中非初三多
凶无位之地故六雖反五其位不當數周復還也
三年克之憊也
三年克之九三占憊也憊步拜反困劣也陸作備當
是古通其義憊其聲備
終日戒有所疑也
終日戒六四占有所疑也六陰也善疑疑其敝壞故
終日戒之
東隣殺牛不如西隣之時也實受其福吉大來也
東隣殺牛不如西隣之時也九五象以時明禴祭言
禮時爲大不以物之豐殺也實受其福占吉大來也
占者福也本爻陽爲大
濡其首厲何可久也
濡其首厲上六象占何可久也易窮則變柔弱之材
又不能持守既濟之治烏能久哉濡首而厲固其必
至也
火在水上未濟君子以慎辨物居方
火在水上未濟李氏曰功未及物故爲未濟慎辨物
居方耿睎道曰二卦之所以不同者分定與亂耳故
君子慎辨物使物以群分慎居方使方以類聚如此
則分定而不亂爲既濟矣李子思曰坎離互藏其宅
乾坤之交也未濟者水火各反其位坎離之不交也
坎離不交則上下名分之所由以辨不可以不交之
故而義无所取也李季辨曰水火不相射則各從其
類
濡其尾亦不知極也
濡其尾初六象亦不知極也亦蒙既濟上六象贊爲
辭李季辨曰極終也濡尾不往莫知所終即彖不續
終之意蓋極之爲言至也有終之之意既濟上六不
知所終故何可久未濟者既濟之反未濟之初六即
既濟之上六也故爻義相蒙
九二貞吉中以行正也
九二貞吉占中以行正也曳其輪得中以行正道故
吉
未濟征凶位不當也
未濟征凶六三占位不當也毛伯玉曰六爻皆不當
位而獨言於此爻蓋九二九四以不純用其剛爲吉
而六五又以柔中爲亨各因爻取義獨此爻以非其
人而居其位也
貞吉悔亡志行也
貞吉悔亡九四占志行也毛伯玉曰四能出險必貞
而吉其悔乃亡悔亡則四之志行矣
君子之光其暉吉也
君子之光六五占其暉吉也暉日光離之象程可久
曰光明輝映世之未濟非所患也
飲酒濡首亦不知節也
飲酒濡首上九象亦不知節也謂不知飲酒之節而
至於濡者也亦又承初六之贊辭
厚齋易學卷四十二
