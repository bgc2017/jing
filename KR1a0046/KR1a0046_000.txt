厚齊易學易類
提要
(臣)等謹案厚齋易學五十卷宋馮椅撰椅字
儀之一作竒之號厚齋南康都昌人宋史馮
去非傳云父椅家居授徒所著易書詩語孟
輯說等書共二百餘卷今多不傳惟所輯易
說尚散見永樂大典中考胡一桂啟蒙翼傳
引宋中興藝文志云寧宗時馮椅為易輯注
輯傳外傳猶以程迥朱熹未及盡正孔傳名義
乃改彖曰象曰為贊又以隋經籍志有說卦
三篇改繫辭傳上下為說卦上中俞琰讀易
舉要所說亦同今檢永樂大典所載但有輯
注輯傳而無所謂外傳者與舊說殊不相合
以椅自序核之當日盖各為一書輯注止解
彖象輯傳則尊彖象為經而退十翼為傳外
傳則以十翼為經各附先儒之說而斷以已
意永樂大典編纂不出一手割裂其文雜附
於各卦爻下遂併外傳之名而沒之今反覆
參校釐為輯注四卷輯傳二十八卷外傳十八
卷仍分三書以還其舊輯注多用古文如坤
卦黃裳之裳作常蒙卦瀆蒙之瀆作黷屯卦
磐桓之磐作般邅如之邅作亶師卦大人作
大人旅卦資斧作齊斧雖異今本而皆根舊
義至如履否同人諸卦以為舊脱卦名宜補
姤彖女壯勿用取下以為衍女字之類則椅
之自抒所見者也輯傳各卦皆分卦序卦義
彖義爻義象占諸目縷析條分至為詳悉其
蒐採亦頗博洽如王安石張弼張汝明李椿年
李元量李舜臣閭丘昕毛樸馮時行蘭廷瑞
諸家其全書今皆不傳尚藉是以存梗槩外
傳薈稡羣言亦多所闡發其以繫詞為說卦
宗吳仁傑之本董真卿周易會通駁之良是
明楊時喬周易古今文乃以合於隋志取之
斯好竒之過矣然合觀三書皆元元本本淹
貫宏通要不以一二微瑕掩也啟蒙翼傳又
云鄱陽汪標手編諸家易解為一鉅集名經
傳通解以椅易解為底本求古今解增入盖
宋元之際甚重其書今標書亦不傳則此書
彌可寶貴矣董真卿胡一桂皆稱是書為易
輯宋史藝文志作易學文獻通考則作厚齊
易學考王湜先有易學宜有所别故今從通
考之名焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
厚齋易學自序
周易一經文王困於羑里即包犧氏所畫之卦立大衍
之法推七八九六之數以生爻而繫之辭者也古有官
占即畫觀象以事揆理而遂知休咎至夏商各為一書
曰連山歸藏意每卦為之辭矣蓋間或略見於傳記也
然庖犧氏畫八卦因而重之為六十有四以盡其變故
連山歸藏之辭至六十又四而止文王則以所重之卦
復衍其爻為三百八十又四乃别為辭以繫卦於以體
其常創為辭以繫爻於以盡其變故定名曰易文王既
没周之子孫乃著其代以别夏商而曰周易然猶與連
山歸藏並列於卜筮之官而謂之三易者蓋因周之易
云爾其實夏商以前不謂之易也自孔子定六經止贊
周易門人又述其緒言以為之傳而連山歸藏始廢易
道始尊先漢以來儒家者流宗主孔氏遂以孔贊與周
易並行以孔贊等篇為傳而改上下篇為上下經此其
始變也後以孔贊參入經文自費直鄭康成倡之王輔
嗣和之而世不復知有文王之易矣何也取信於孔子
之贊而不復推究文王之本指一也孔子推明人事而
象數之本言焉而不發至使後世屏棄之間知學此則
又多穿鑿傅會以為之說二也甚至繫卦之辭為彖孔
子題彖以推明之而今繫以彖曰而彖反為孔子之傳
矣繫爻之辭為象孔子題象以推明之而今繫以象曰
而象亦為孔子之傳矣孔門說卦三篇將以推明繫辭
之指今題以繫辭上下而繫辭又為孔子之傳矣易之
稱周或以為周匝庖犧之卦例以為易八卦之重以為
文王六爻之辭以為周公凡一經之名義錯亂無一存
者況文王之本指乎天開我宋聖道日明康節卲氏首
定經傳之序吕氏微仲晁氏以道從而訂之近日吳斗
南復是正之沙隨程可久晦菴朱文公先生皆以註解
傳雖名義微有未盡當而文王之全經則天高日白矣
椅自束髮受易於先人蓋伯祖父以此經鳴於三舍予
數十年來博親師友搜攬衆說遂以文王之本文如王
氏所傳乾卦之文為正而為之輯註訂其音切釋其文
義辯其異同使讀者粲然識其大指不惑於支離然後
輯孔子贊傳左氏占辭及諸儒之說撮其不悖於大義
者釐為輯傳義有未備者傳以己意又於孔子之傳裒
輯衆說别為一書庶不相亂俾萬世復見文王之全經
孔子曰文王既没文不在兹乎信哉伯祖父蓋黼其名
宋嘉定十年丁丑歲夏五月辛卯既望草堂馮椅序
孔子之贊易止於彖爻蓋其成書也孔安國稱先君孔
子贊易道以黜八索此書是已蓋述周文王之易而贊
述其義聲韻相叶實贊體也孔子没門人追述其平日
講說問答之辭與夫所傳於古而記之有補於易者為
之傳則文言說卦是已何以知之以其書有子曰有古
語有占法而知之也至於序卦雜卦其猶孔子之遺書
與不然何雜卦之聲韻與贊相似也史謂孔子晚而好
易讀之韋編三絶而門人記其言有曰加我數年卒以
學易可以無大過矣夫孔子之於羣經初不若是其綢
繆也而獨於易焉見之何哉蓋昔者文王之作經也即
庖犧所重之卦演而生爻以隂陽竒耦之數位畫雜居
之象仰探造化旁稽物理近察人情自為類例字字有
據然不明言其故而使人觀象玩占以見諸行事至孔
子時與連山歸藏並列於卜筮占者不勝異說而易道
晦矣孔子憂之於是即卦之彖爻之象以知之所及者
為之贊又間以新意推廣文王所未言者此非沈酣紬
繹不能以臻此也至於文言說序雜卦諸篇又其平日
之與門人講說與夫記錄古語之舊者天下後世以信
孔子而信周易故異說屏除而連山歸藏與八索俱廢
文王之經如離明當天而衆星蔑矣中更秦火而此書
獨以卜筮獲存亦可知天意之未喪斯文也奈之何儒
生坑戮解散間得所傳者私自名家大義紛錯文言止
於乾坤故費直參入於經說卦三篇漢初出於河内女
子今止存其一而又有繫辭上下二篇夫繫辭云者文
王之經而非傳也意者後人以其間推明繫辭之指而
目之與要即所謂說卦上中篇也今所謂說卦者乃止
下篇爾是說也近世吳斗南知之若夫所謂十翼云者
以其羽翼周易蓋十篇也十篇之次猶多異說然其槩
可知也彖象之贊各釐上下篇為四說卦合今之繫辭
上下篇為三文言序卦雜卦各一是其目也今釐贊於
經以合於傳復孔門全書之舊裒稡諸儒之說為之輯
注庶有補於世教云爾斯亦孔子贊易之心也是日椅
又叙
