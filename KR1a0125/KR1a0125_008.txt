周易筮述卷八
華隂王宏撰撰
推騐第十五(中有不以蓍得者亦間錄之以為推斷之例)
全寅少瞽善卜時在大同值裕陵北狩密遣人問寅
寅筮得乾之復獨初爻不變奏曰明秋駕還九年之
後復辟後果如其言裕陵召欲官之寅辭乃範金隂
陽神靈四字為筮錢十有八貯之牙盒賜之
元成宗崩安西王阿難答謀繼大統成后為之主中
外危疑季孟勸仁宗掃清宫禁以待武宗仁宗曰吾
當以卜决之命召卜人有儒服持囊遊于市者召之
筮入筮遇乾三爻變之暌立而獻卦曰是謂乾之暌
乾剛也暌外也以剛處外乃定内也君子乾乾行事
也乾而不乾事乃暌也剛運善斷無疑惑也時不可
失仁宗喜振袖而起將首謀及同惡者送獄奉璽北
迎武宗事遂定
有人父病託趙輔和筮遇乾卦四爻變之晉慰諭令
去後告人云乾之遊魂乾為天為父父變為魂而遊
于天能無死乎竟如其言
天寳十四年王諸將入京應舉就沈七卜得純乾卦
變之觀沈云公今應舉卜得此卦觀國之光利用賓
於王本是吉兆然交動羣隂下成坤卦上變至四又
不至五五是君位未得利見大人恐公此行不至京
而回果至東京遇安禄山反乃奔歸
宋太祖徵處士王昭素召見便殿令講乾卦至九五
歛容對曰此爻政當陛下今日之事太祖因問曰九
五飛龍在天利見大人常人何可占得此卦昭素曰
何害若臣等占得則陛下是飛龍在天臣等利見大
人是利見陛下也因示諷諫微旨太祖大悦
胡大淵初名浚善卜有薦于成祖者召之胡將應命
其中表袁杞山為卜得乾之五爻袁曰五屬君升陽
在四子命又午也其有錫名之慶乎胡曰吾值壬午
壬為水午者子之衝果錫名必不離水袁曰非徒然
也四為淵又值升陽而五居淵上淵而大乎以草莽
之臣踐五位終非吉兆午為火丁者辰之合也遇火
則危矣及見上賜名大淵袁聞之曰騐矣死不遠矣
已而新作殿命胡布算訖曰某月某日當燬上怒囚
之以俟後至期胡倩獄卒往覘返報曰午過矣無火
胡遂服毒午時正三刻殿果焚上急召大淵則已死
矣
齊文宣還并州令宋景業筮遇乾之鼎景業曰乾君
也天也易曰時乘六龍以御天鼎五月卦也宜以仲
夏吉辰順天受禪或曰隂陽書五月不可入官犯之
卒於其位景業曰此乃大吉王為天子无復下期豈
得不終於其位王大悦
高允筮論曰昔明元末起白臺其高二十餘丈樂平
王嘗夢登其上四望無所見以問日者董道秀董筮
遇乾卦對曰吉王默然有喜色後事發王遂憂死而
道秀棄市道秀若推六爻以對王曰乾稱亢龍有悔
窮高曰亢高而无人不為善也夫如是則上寧於王
下保於己福禄方至豈有禍哉
長慶之代鄴中有五明道士者工卜筮時王庭湊為
田弘正部將遣使於鄴因詣五明究生平否泰道士
即為卜之六位皆重曰此卦純乾變為坤坤土也地
也大夫將來秉旄不遠兼有土地山河之分事將集
矣宜速歸乎庭湊聞其言即辭歸值軍民大變弘正
為亂兵所害士大夫將校共推庭湊朝廷徵兵討趙
人拒命二年王師不能下俄而敬宗即位文皇帝嗣
位有詔赦宥就加節制
齊神武每使入洛必止清河王岳舍岳母山氏嘗夜
起見神武室中無火而有光移於别室如前所見詣
卜遇乾九五變之大有占者曰吉易稱飛龍在天大
人造也貴不可言山氏歸報神武神武後起兵於信
都山氏謂岳曰赤光之瑞今當騐矣
萬歷丙辰春有一孝廉筮己春榜捷否得用九爻私
念曰豈得无元乎榜放登第而沈同和被黜則无首
之應也
孝廉令狐策夢立冰上與冰下人語求索紞占紞曰
在坤之初爻冰上為陽冰下為隂隂陽事也士如歸
妻迨冰未泮㛰姻事也君在冰上與冰下人語媒介
事也君當為人作媒冰泮而媒成
陳希夷曰有人得坤卦安元位政在初爻正月節氣
内生者值正月三陽開泰之時而在履霜堅冰之地
隂凝寒凍非佳也及變後天之卦為豫九四霆聲一
發冰解凍消沖融和氣政合正月之令設施號令振
榮萬物其功大矣非貴顯之士而何其先後天變化
之妙理豈人力所能為哉
李文靖公未遇時筮得坤二爻謂友人曰予生平所
得咸期合於聖經文靖秉性寬大行事方直為名執
政嘗朝罷帝目送之曰風度端凝真貴人也
王春安邑人少精易占齊神武引為館客韓陵戰四
面受敵從寅至午三合三離將士皆懼神武將退軍
春筮得坤三爻叩馬諫曰坤屬未土時發則克始雖
无成終焉勝之比至未時必當大捷遽縛其子詣軍
門為質若不勝請斬之賊果大敗後從征討恒令占
卜其言多中
焦光值漢室衰筮得坤四爻遂絶口不言及魏簒嘗
結草為廬於河之湄河東太守杜恕迎見初不與語
司馬景王使安定太守董經因事就視又不語其後
野火燒其廬光遂露寝冬雪大至光臥不移終不語
也卒以夀終其真无咎无譽者乎
唐文德長孫后既嬪于太宗嘗歸寧于永興里后舅
高士廉媵張氏于后所宿舍外見大馬高二丈鞍勒
皆具以告士廉命筮之遇坤五爻變之泰筮者曰龍
乾象馬坤象也變而為泰天地交也女處尊位居中
履順也此女貴不可言
苻堅末高陵人穿井得龜大三尺背文象八卦堅命
養之兼筮龜夀幾何遇用六爻占者曰依數斷之六
六三千六百歲龜命當終國亦隨替未幾龜死堅亦
敗
衛青本鄭姓少時其父使牧羊兄弟皆奴畜之嘗遇
筮者為占得屯初爻曰官至封侯青笑曰人奴之生
得免笞罵足矣後果拜大將軍
黃山谷初謫梧州别駕謂邢郭夫曰予今年得屯之
二爻將極十年之數方得歸
王早同客清晨立門外有卒風振樹因筮之遇屯二
爻語客曰依卦當有千里外急使日中將兩馬一白
一赤從西南來至即取我逼我不聽與妻子别然匪
寇婚媾終无他尤語訖召家人隣里辭别澡浴帶書
囊日中出門候使如期果有二馬一白一赤從涼州
至即促早上馬遂詣行宫時魏世祖圍涼州未拔故
許彦薦之早彦師也
石勒微時遇一筮人為筮得屯三爻謂之曰即有大
難賴鹿得脱果為遊軍所囚俄有羣鹿傍道軍人競
逐之勒乃獲免
慕容涉歸嘗以後嗣為筮遇屯五爻筮者曰震坎皆
男必生二子庶小克昌福流苖裔後其媵先生吐谷
渾而適生慕容廆涉歸卒廆嗣位二部馬闘廆怒渾
曰馬畜類闘其常性何怒於人乖别甚易當去汝于
萬里之外矣遂行廆後悔命長史那樓馮追之馮遣
從者二千騎擁馬東還馬輙悲鳴西走渾曰我支庶
也理無並大今因馬而别殆天所啓乎去之西部落
蕃盛雄長一方
清河倪太守問管輅雨期輅筮之對曰今夕當雨是
日陽燥晝無形似輅曰夫造化之神不疾而速十六
日壬子值滿畢星中已有水氣水氣之發動于夘辰
此必至之應也至日向暮了無雲氣衆並嗤之輅言
樹上有少女微風樹間有隂鳥和鳴又少男風起衆
鳥和翔其應至矣須臾果有艮風鳴鳥日未入東方
山雲起黃昏後雷聲動天入夜大雨河傾後世傳其
卜得屯上爻蓋上處屯極屯極必解漣如雨甚之象
也
陳希夷遊華隂華隂令王睦聞之倒屣門迎既坐先
生曰子更一年位值屯上爻主有大災吾之來此有
意救子子守官如是雖有患神理亦祐子乃出藥一
粒睦起再拜受而服之更一年回都下馬驚堕汴水
善沒者救之得不死按坎為水乘馬班如則驚堕之
應也
韓信將下趙聞陳餘不用李左車之計引兵方出井
陘口師患無水筮得蒙知山下有泉焉信遣胡將周
而索之見二石鹿跑地有泉湧出後人於井側立胡
王祠祀之
僧一行求訪師資以窮大衍至天台國清寺見一院
古松十數門有流水一行立于門屏間聞院中僧布
卦得蒙二爻曰今日有弟子自遠方來求吾算法已
合到門豈无人導逹耶又轉一算決之曰門前水當
西流弟子亦至一行承其言而入水郤西流弟子之
傳教猶子之克家坎為水東行遇山回折而西故云
武攸緒則天后兄惟良子也恬淡好易少變姓名賣
卜長安市得錢輙委去后革命封安平郡王緒懼筮
卦遇蒙三爻知有女禍固辭官願隠居后許之盤桓
龍門少室間及三思用事復召拜太子賓客緒若祈
還山後武氏之禍惟攸緒不及
晉簡文帝无子令卜者扈謙筮之遇蒙五爻曰後房
中有一女當有二貴男其一終盛晉室按卦隂雖居
中童而未御坎艮二男艮男在上用事故尤盛也會
有道士許邁者人稱其得道帝從容問焉答曰當從
扈謙之言以存廣接之道又數年無子乃令善相者
召諸愛妾相之皆云非其人又悉以諸媵示焉時李
后為宫人在織坊中形長而色墨宫人皆謂之崑崙
既至相者驚云此其人也帝以大計召之侍寢后數
夢兩龍枕膝明月入懷遂生孝武帝及會稽文孝王
漢宣帝擢梁丘賀為郎會八月飲酧行祠孝昭廟先
驅旄頭劍挺堕墜首垂泥中刃向乘輿車馬驚於是
召賀使筮遇蒙上爻曰寇在門庭有兵謀不吉上還
使有司侍祠是時霍氏外孫代郡太守任宣坐謀反
誅宣子章為公車丞亡在渭城界中夜去服入廟居
廊間執戟立廟門侍上至欲為逆發覺伏誅
楊繇蜀郡人為文學椽郡有大雀夜集庫樓上太守
廉范問繇繇筮卦得需三爻曰主郡内有小兵然不
為害後二十餘日廣柔縣蠻夷反殺傷長吏
李德裕仗鉞南燕秋暮有邑人于姓者引鄴郡道士
至升階作卦遇需四爻曰出穴者遷土也公當為西
南節制孟冬望舒前符節至矣果有蜀中之命
王莽女被選時筮遇需五爻變之泰皆曰兆遇金水
旺相卦遇父母得位所謂康彊之占逢吉之符也女
竟以父莽權勢得納為后
陳希夷曾當春月于華山水邊石上閒步偶筮遇需
上爻謂弟子賈得昇曰當有不速之客三人來少頃
見三仙至
麻衣道者善占易五代李守正叛河中周太祖往征
挈與俱行令筮克否麻衣啓筮得需上爻曰按爻言
之城下有三天子李侍中安得久時周世宗宋太祖
並隨在軍未幾果克入穴破城也陽為君三陽三天
子也
謝夷吾善占卜太守第五倫擢為督郵時烏程長有
贜釁倫使收案其罪夷吾到縣无所騐但望閣伏哭
而還白倫曰竊假占卜值訟二爻不克訟不須庭鞠
也患至如掇自取亡也歸而逋言歸静俟推長當死
非刑所加故不收之至月餘果有驛馬賫長印綬上
言暴卒倫以此益信之
季彭山筮致仕遇訟之升三四五上俱動斷曰致仕
外事也以外卦為主乾為外卦三爻俱動六為放歸
之位而爻亦從乾來无休廢之理此宜致用于時但
内卦為坎一陽陷于二隂之中必有陷難訟言而六
三之動乃從坤來能以順行一遇外體之健自將出
險二從艮來當安静以待之且初從兌來志悦于去
但陳情不允耳上九雖有終朝三褫之詞此為訟發
也求去與争訟不同予奪自宜異矣故升為之卦之
悔柔以時升亦有勿恤南征之吉與訟六三義同則
後來尚有前進之日也訟言利見大人升言用見大
人豈有見大人者而可以為致仕之占乎
譙周將亡戒諸子曰吾嘗筮家世近遠得師卦乃坤
坎合體坤屬土其色黃坎屬水其色黑後嗣當有黃
頭黑齒幾亡吾族及孫縱之生果黃頭黑齒領白徒
七百人作亂為朱齡石所誅
馮緄初為議郎發綬笥見二赤蛇令許憲筮遇師二
爻曰後三歲當為邊將至期果除征東大將軍
隋煬帝入年征高麗庾質諫不聽无功而還九年復
征高麗令質筮之曰今復如何質為筮得師四爻曰
左次不利臣實愚昧猶執前見且師者容民畜衆之
卦連歲征遼民頗勞敝宜留鎮撫百姓畢力歸農帝
決行已而楊玄感反帝大懼遽西還
元至正十一年阿里海牙奏請率十萬衆渡江朝議
難之帝密問田忠良曰汝試筮之濟否遇師上爻忠
良對曰開疆拓土蔑不濟矣
爾朱榮攻河内未下召劉靈助筮之遇比二爻曰水
為土掩坤體在未未時必克時日已向中士卒疲怠
靈助曰時至矣榮鼓之將士騰躍即使克陷
元世祖以皇子陷于海都召田忠良令祀神致禱忠
良對曰臣已筮得比四爻外比之從外得歸也内體
坤坤屬未按卦未年當歸无事於神後果然
謝艾將征王擢建牙旗盟將士有西北風吹旌旗東
南指别駕從事索遐筮之得風天小畜卦曰風在天
上為天之號令今能令旗指之天所贊也破之必矣
果捷
漢順帝時災異屢見公車徵郎顗顗詣闕拜章曰臣
竊見正月以來隂暗連日考諸易内傳曰久隂不雨
亂氣也君臣上下相冐亂也又曰賢德不用厥異常
隂夫賢者化之本雲者雨之具也得賢而不用猶久
隂而不雨也
叚翳習易時有就學者雖未至必知其姓名一日筮
卦遇小畜二爻知有結伴而來者先期往告津吏曰
某日當有諸生二人荷擔問翳舍處者幸為告之後
竟如其言
一人挈家避難寓中无事偶筮值小畜三爻私念旅
處之際以非禮相加亦笑談受之矧近在家室寧至
反目未幾乏薪妻令取主家敝輿為爨主人有言夫
怨其婦因而致争反目騐矣因輿而致反目尤為異
騐
甲申日夘時邵康節見一鷄悲鳴于乾方因占之鷄
屬巽為上卦乾方為下卦為風天小畜以巽五乾一
加夘四為十除六零四是四爻動矣以先天論之乾
為體巽為用互見離兌是離火尅體之兆況巽木離
火又有烹餁之象斷曰此鷄十日内當烹果十日有
客至烹而食之
季彭山筮疾病遇小畜之夬四上兩爻動斷曰疾病
内事也以内卦為主乾體三陽在内其勢上進三能
以艮道自止而六四在巽體又以隂畜之有血去惕
出之象五雖陽剛猶陷于險而巽終力弱牽纏不能
自拔至于上九則陽又動矣病雖復作然陽剛根于
内體之乾非死絶之道也但難即愈耳又須以柔道
調將乃得无咎故之卦有告自邑不利即戎之戒不
利即戎謂不必攻擊太過也盖久而後能脱故其象
見於卦之彖辭脱病之期則三爻來卦艮直酉戌上
爻來卦乾直丙丁動爻有阻當在丙戌丁酉兩月之
間外卦兩爻動故以月為主
建隆寺僧德音精數學嘗有叩門借物者音推算值
小畜五爻呼曰乾為陽金巽為長木爻辭言鄰巽方
為東南此必東鄰某借鋤執出與之開門果然
庾冰嘗令郭璞筮公家及身卦成遇履以外乾有元
内兌應之悦而順矣其林曰建元之末丘山傾長順
之末子凋零及康帝即位將改元為建元或謂冰曰
子忘郭生之言耶丘山上名不宜用冰撫心嘆恨帝
崩何充改元為永和庾翼嘆曰天道精微乃如是耶
永和長順也吾庸得免乎其年翼卒
有一甲榜館選前占卦得履初爻私喜曰素者清
華之選也及考果得館職
一士子鄉闈畢詣卜得履四爻筮者曰虎者虎榜也
決中而名稍後果中鎻榜
王彦問關子明曰明王既興其道若何子明曰斯人
位當履五設有始有卒五帝三王之化復矣若無三
五之道則必終之以驕加之以亢晚節末路有桀紂
之主出焉天下復亂後隋文雖混一宇内傷于苛刻
所謂貞厲也煬帝繼之遂失天下
皇建中武成以丞相在鄴下居守自致猜疑甚懷憂
懼謀起兵每宿輙令吳遵世筮遵世筮遇履上爻云
自有大慶不必起兵由是不決俄而趙郡王等奉太
后令以遺詔追武成更令筮之遵世云比已作十餘
卦自然有天下之徵及即位授中散大夫
苻犍與杜洪戰筮之遇泰卦犍曰小往大來吉亨昔
往西而小今往東而大吉孰甚焉戰果捷
北史有人父為刺史得書云疾是人詣舘託相知者
筮遇泰筮者云此卦甚吉是人出後趙輔和謂筮者
云泰乾下坤上則父入土矣豈得吉果凶問至
元至正十一年十月詔田忠良筮南征將士能渡江
否勞師費財朕甚憂之忠良筮得泰二爻奏曰馮河
勇渡之象泰為正月之卦明年春王當奏捷及期師
克鄂州
李士謙博覽羣籍兼善術數隋有天下筮之遇泰三
爻曰此特暫平不久即陂多藏厚亡乃散粟焚劵貧
約自甘
金天興元年九月蔡州被圍末帝問武亢曰解圍當
在何日試筮之遇泰四爻對曰翩翩失實虚空無人
之占應在明年正月城下無一人一騎矣帝不知其
繇但喜解圍有日及期蔡州破
明德馬皇后伏波將軍援之小女也后嘗久疾太夫
人令筮之遇泰五爻筮者曰此女雖有患状而當大
貴兆不可言也
許邁少恬静不慕仕進未弱冠造郭璞所璞為之筮
遇泰五爻曰君元吉自天宜學升遐之道時南海太
守鮑靚隠跡潛遯邁知往候探其至要入臨安西山
登巖茹芝與婦書告别莫測所終
武禎深數學金正大初徵至汴京詔筮國祚短長遇
否對曰否泰之反三隂三陽以數推之不過三年然
周過其歷秦不及期修德可綿也三年元兵入
晉廢帝初憚桓温每以為慮嘗召術人扈謙筮之遇
否五爻對曰宗社有苞桑之固陛下有出亡之象竟
如其言
吳遵世出遊京洛以卜筮知名魏孝武帝之將即位
也使遵世筮遇否上爻變之萃曰先否後喜帝曰喜
在何時遵世曰剛決柔則春末夏初也果如期
石敬塘以太原拒命李從珂遣兵圍之勢甚危急命
馬重續筮之遇同人曰天火之象乾健而離明健者
君之德也明者南面而向之所以治天下也同人者
人所同也必有同我者焉易曰戰乎乾乾西北也又
曰相見乎離離南方也其同我者自北而南乎乾西
北也戰而勝其九月十月之交乎是歲九月契丹助
晉擊敗唐晉遂有天下
王邑王尋兵敗於昆陽王莽大懼命明學男張邯筮
之遇同人三爻謬曰莽皇帝之名升謂劉伯升高陵
謂高陵侯子翟義也言劉伯升翟義為伏戎之兵於
新皇帝世俱殄滅不興也不知皇天厭惡明示莽滅
易之彰彰如是
陸抗克步闡孫皓意張大乃使尚廣筮并天下遇同
人之五變之離對曰吉庚子歲青盖當入洛陽故皓
不修其政而恒有窺上國之志及敗歲果在庚子盖
號咷嗟涕亡國之象大師相克為大國所克變之離
離者離王公之位而附託于人也
劉龑時楚人以舟師攻封州封州兵敗於賀江龑懼
以周易筮之遇大有遂赦境内改元大有劉初名巗
更名龑有僧言䜟書滅劉氏者龔也乃取飛龍在天
之義為龑字音儼以名焉
郎宗善京氏易除吳令到官一月時遇暴風宗占值
大有初爻以為於吳地无交涉火在天上京師天子
之地主大火記識時日果如宗言
范文正未遇時卜卦得大有二爻遂留心經濟思以
天下為己任及得位果如其占
周文育為監州王勱所委任以為長流令後勱被代
文育欲與俱下至大庾嶺詣卜者筮之遇大有三爻
曰君北下不過作令長南入則為公侯盖離為南方
用享之三則公侯位也文育曰足錢便可誰望公侯
卜人又曰君須臾當暴得銀至二千兩若不見信以
此為騐其夕宿逆旅有賈人求與文育博文育勝之
得銀二千兩旦日辭勱投陳霸先以軍功封侯
韓慥紹興末賣卜于三橋多奇中庚辰春吕太史伯
恭至其肆筮得大有四爻慥曰彭者盛也名滿天下
可惜無福
阮孝緒自筮夀算遇謙卦曰吾與劉著作同年盖以
坤者土也土居五行之末而坤全具十數是五十也
又序卦屬八兩人俱當以五十八而終及期劉沓卒
孝緒曰劉侯逝矣吾其幾何是年十月亦卒
有將出經商者詣顔惡頭卜遇謙初爻曰此行主有
兩姓俱名謙者與偕大獲財利詢之果與孫李二人
同行一名謙一名守謙後獲利數倍而歸
一士人求名卜得謙二爻喜曰飛鳴之兆也竟得雋
後胤善筮唐高祖鎮太原引為賓客以春秋授秦王
世民王嘗問己欲舉義事得成否胤為筮遇謙三爻
曰爻變純坤隋運將終矣勞謙有功之象況公家德
業天下係心已久所謂萬民服也若順天而動自河
以北指撝可定然後長驅關右帝業可成
有人卜事成否得謙四爻辭義皆吉後竟无成及考
希夷河洛數斷此爻曰一變小過往厲必戒勿用永
貞當處卑約不然徒取損害耳始知占爻又須看變
也
曲巖為韋孝寬參軍頗知卜筮一日筮齊朝事遇謙
五爻曰鄰者齊也我利則彼不利且以日辰斷之來
年東朝必大相殺戮孝寬因令巖作謠歌曰百升飛
上天明月照長安百升斛也又言高山不摧自崩槲
樹不扶自樹令謀人多賫此遺之於鄴齊主聞之明
年遂誅斛律明月國中大亂
南漢主龑襲位令周傑知司天監事因問國祚脩短
傑以易筮遇謙上爻曰卦有兩土土中數也生於五
成於十以五乘十歲運應五百五十龑大喜賞賚甚
厚龑以梁貞明三年僭號至開寳四年國滅止五十
五年云
僧德音占人問病遇豫五爻曰貞疾之爻淹久不瘥
果成錮疾
曹操嘗令管輅筮東吳邊地無事否遇隨二爻對曰
東吳主亡失一大將俄合淝報來陸口守將魯肅身
故操大驚服
元世祖獵柳林御幄殿侍臣甚衆顧田忠良曰今拜
一大將取江南朕心已定果何人耶試筮之忠良占
得隨三爻環視左右目一人對曰是偉丈夫可屬大
事帝笑曰此伯顔也政欲用之子識我心真神卜也
管輅至洛陽何晏召問九事皆明因謂之曰聞君非
徒善論易至于分蓍思爻亦為神妙試為作一卦知
位當至三公否輅筮得隨四爻進規曰昔元凱之弼
重華宣慈和惠仁義之至也周公之翼成王坐以待
旦敬慎之至也故能光流六合萬國咸寧然後舉鼎
足而登金鉉調隂陽而濟兆民此履道之休應非卜
筮之所明也君侯位重山岳勢若雷霆而懷德者少
畏威者多殆非小心翼翼多福之士宜詳思貞凶之
戒以永令終
蠱六爻皆變為澤雷隨沙隨程氏古占法載完顔亮
入寇會稽士夫筮之遇蠱迥為占之曰内卦巽初六
巽于二剛唯柔巽者能發為剛故初六利武人之貞
至四則田有獲矣田有獲者用武而有功也外卦艮
上下不相與以剛上窮其變隨隨内震為動為威怒
外兌為毁折隨自否卦中來斷乾之首墜于地下應
殺亮後果遇殺
李顯忠初生其母數日不産有一僧過門為卜卦值
蠱初爻曰幹蠱之象雖危終吉所孕乃奇男子當以
劒矢置母傍即生已而果産
唐太宗問李淳風曰女主既興朕祚遂亡乎對曰造
蠱者五女也應五者二臣也幸有是人幹母之蠱維
持社稷
季彭山筮行旅遇蠱之未濟三四兩爻動斷曰行旅
外事也主於外卦而艮之上七為卦之主從震而來
動而止者也六四從坤而來以入艮體而入五之柔
内卦巽體退怯不前七二又從坎來陷而不出九三
動于下位地當僮僕或有不寧心雖急歸亦多牽係
重以未濟為之卦之悔有小狐汔濟濡其尾之象則
信乎欲行而未得矣但七二之陽為九三之動所乘
猶能上進故振作有為不終怠弛是為元亨利涉大
川也利涉大川則歸亦可以涉險矣計其歸日則卦
有二動爻當以月占三爻來卦乾於地支直己午上
爻來卦震于天干直癸甲當在癸巳甲午兩月回内
外動爻相連其行无所滯也若起程之日則已動之
卦當占六爻隂陽老少之生數而主進初爻少隂二
數二爻少陽三數三爻老陽一數四爻老隂四數五
爻少隂二數六爻少陽三數共得十五以六除去十
二得畸三當三之陽爻屬寅在占卦前之寅月起程
若論方位則巽先天西南方之卦也艮先天西北方
之卦也其家在縣邑之西南其至自他鄉之東北亦
分内外體而占之
初庾冰聞郭璞善筮因就卜璞為筮得蠱四爻曰子
孫必有大禍惟固三陽可以有後長子希果為桓温
所誅
廣平劉奉林婦病困已買棺時正月也使管輅筮之
遇臨卦輅曰命在八月辛夘日日中之時林謂必不
然而婦漸差至秋發動一如輅言
孫堅母娠時夢腸出繞腰有一童女負之繞吳閶門
外又授以芳茅一莖語曰此善祥也必生才雄之子
今賜母以土王於翼軫之地鼎足于天下百年中應
以異寳授於人也語畢而覺旦起筮之遇臨初爻筮
者曰生子主君臨南土但地中有澤金將乘運所夢
童女負母繞閶門乃太白之精感化來夢其終并於
金德乎及吳氏之興嘉禾適見逮亡時孫皓送六代
金璽歸晉夢與筮俱騐
王庭凑既立迎五明道士置於府嘗從容問曰吾夀
幾何子孫幾何試筮之遇臨初爻道士曰公自此當
三十年願竭節勤王愛民恤物次則保神嗇氣常以
清儉為心必享殊夀又咸者俱也後有二王相繼皆
公餘慶之所致也春秋所謂五世其昌八世之後莫
之與京已而庭凑立三十年死盖庾文也景崇鎔皆
王
有父占子病者卦得臨三爻以時日合之值父母當
頭尅子孫是為凶象而子孫又不上卦占者斷其必
死父泣而歸塗遇一友問得其故友曰父母當頭尅
子孫使子孫上卦則受尅矣今之生機全在不上卦
且爻云既憂之无咎但有憂而无咎郎君必无恙未
幾果愈
劉巖曾詣黃賀筮得臨四爻變歸妹謂曰君他日必
為偉器然勿以春日為恨初不曉其意及老悟愆期
有時之辭盖遲遲之謂也
郭景純過江居於暨陽墓去水不盈百步時人以為
近水景純曰吾筮得臨上爻澤為土掩此地將當為
陸後沙漲數十里俱為桑田
武衛奚永洛與河内人張子信對坐有雀鳴于庭樹
闘而墮焉子信筮之遇觀初爻曰觀為風行之卦爻
主小人傷害向夕有風從西南來歷樹拂牆角夜必
有人喚公不可往子信去後果有風來至夜高儼使
召永洛且云勅喚永洛欲赴其妻苦留稱墜馬折腰
免于難
開元二年梁州道士梁虚舟以九宫推算張鷟云五
鬼加年天罡臨命一生之大厄以周易筮之遇觀之
渙主驚恐後風行水上事即散果被御史李全交劾
其罪敕令處盡而刑部尚書李日知左丞張廷珪崔
玄昇侍郎程行謀咸請之乃免死配流嶺南
季彭山筮入仕遇觀之渙六二一爻變動斷曰入仕
外事也主于外卦而巽體一隂為卦之主又從巽來
在二陽之下有能畜之義而二陽居觀之上七五陽
剛中正又從震來畜而能通之象也内體坤順臣道
所宜六二又以柔中之德上應七五中正剛静之君
有得臣任事之象況六二之動直方之德將發之時
也豈不進用哉若闚觀之占乃因小人觀上德者而
發不可以語坤道之正也
正統四年建文帝在粤西謀東歸程濟筮之得觀之
否濟曰所謂利用賓于王也不宜變否中互艮巽艮
止而巽入艮為寺人當遇此兆後入京以内官吳亮
偵視則寺人之兆也迎入宫稱老佛竟以是終則用
賓變否之應也
張軌以時方多難隂圖據河西筮之遇觀五爻喜曰
為民觀仰霸者兆也于是求為涼州刺史於時鮮卑
反叛寇盜縱横軌到即討破之斬首萬餘級遂威著
西州化行河右
黃山谷謂陳無己曰黃龍晦堂其長老有道者也嘗
問易于予予授以河洛理數未幾退席問其故渠曰
予往歲行噬嗑二爻横遭官府凌辱明年復行噬嗑
故特杜門行其志予曰公物外人也何慮乎此渠曰
人託隂陽以生莫逃乎數予雖學出世法豈能免形
骸之累
管輅嘗詣族兄孝國居與二客會客去輅謂孝國曰
此二人厚味腊毒天精幽夕坎為棺槨兌為喪車流
魂于海歸骨于家少許時當並死也後二人飲酒醉
夜共載車牛驚入漳河中皆溺死所謂腊毒指噬嗑
三爻而言初疑兌坎二語似與此爻無涉及觀互體
三四五本坎也而變兌可知公明當日并詳互卦耳
汝隂人善易臨終書板授妻曰後五年春當有詔使
姓龔者來嘗負吾金即以此板往責至期龔使果至
妻執板往使惘然良久乃悟取蓍筮之遇噬嗑四爻
嘆曰吾不負金汝夫自有金知我善易故書板以寓
意耳金五百斤在屋東去壁尺許盖離中黃震東方
色為土掩故未光也掘之如筮
一家有金數兩夫妻共藏之後忽失金其夫疑妻有
異志將逐之其妻稱冤詣楊伯醜筮卦成得噬嗑五
爻曰金在矣悉呼其家人出指一人曰可取金來其
人赧顔不敢隠遂獲金
桓彛與郭璞善嘗令璞筮遇噬嗑上爻璞以手壊之
彛問其故曰卦與吾同丈夫當此非命而何竟如其
言
劉靈助以爾朱榮敗遂叛每云三月末我必入定州
及將戰自筮之遇噬嗑上爻知兆大凶以手折蓍棄
之於地曰此何知也尋見擒徼倖一戰以冀成功卒
莫逃乎數也
李揆以進士調集在京師聞宣平坊王生善易筮往
問之生為開卦得賁初爻曰君非文章之選乎趾乃
下職當為河南道一尉揆負才華不宜為此色悒忿
而去生曰君无怏怏數有前定也後以書判不中第
補汴州陳留尉
蘇東坡行年得賁之六二本朝文體三蘇為之一變
豈非文飾之象與東坡曰予爻雖佳行年吉凶相半
不得全美既歸復謫生平多坎坷以斯數三復而自
寬曰尼父之嘆豈無謂哉
李德裕初掌記北門有隠士管涔者為筮遇賁之三
爻曰君明年當在人君之左右為文翰之職須值少
主其年秋登朝明年正月穆宗纘緒召入禁苑盖以
離文明艮少男有少主之象
張庭瑞甚得蠻夷心碉門羌亂從數騎往羌陳兵以
待庭瑞諭之曰汝不悛召近郡兵空汝巢穴矣其酋
長棄鎗弩羅拜曰我近者召筮得賁四爻聞之筮者
曰有白馬將軍來可不勞兵而罷今公馬果白敢不
從命
齊文襄引吳遵世為大將軍府墨曹參軍從遊東山
有雲起恐雨廢射戲使筮遇剥李業興云坤下艮上
剥艮為山山出雲故知有雨遵世云坤為土土制水
故知無雨文襄使崔暹書之云遵世若著賞絹十疋
不著罰杖十業興若著无賞不著罰杖十業興曰同
是著何為无賞文襄曰遵世著會我意故賞須臾雲
散二人各受賞罰
梁孝元於伎術无所不該嘗不得南信筮之遇剥三
爻云坤屬西南剥者剥封之兆南信已至遣左右李
心往看果如所說賓客咸嘆其妙
和士開封王妻元氏無子以側室長孫為妃令吳遵
世筮遇剥五爻遵世云此卦偶與占同因出其占書
云元氏無子長孫為妃士開喜于妙中於是起呌而
舞
建文帝至浪穹葉希賢楊應能募建庵成程濟筮得
剥上爻變為坤曰剥盡而順吉辭也然龍戰之辭有
凶壬辰三月能卒四月賢卒
朱子父喬年將死以朱子託劉子暈及朱子請益告
以易之不遠復三言俾佩之終身朱子後卒為儒宗
子暈少讀易即渙然有悟以為學易當先復故以是
告朱子焉
孔禧遷臨晉令崔駰筮之遇復三爻曰頻者不安之
象變明夷傷而不復矣卦非吉兆宜勿往禧曰學不
為人仕不擇官吉凶由己而由卜乎在縣三年殁於
官
張燝藏為蕭儼筮遇復五爻告之曰震東也汝繼此
二年官掌武于東宫坤土也敦復有入土之象免官
當厄於三尺土下六十一而剌蒲十月晦而禄竭後
因失職埍於高麗土窟者六年六十有一剌蒲而卒
黃山谷既謫溶州謂其子曰吾先年卦值屯二有可
得歸之理今遇上六曰迷復凶吾无歸矣果卒於溶
州
僧來復初出家其師欣為筮遇復上爻嘆曰子終不
免禍將及吾因名之曰復號見心以儆之洪武間徵
入京師欣止之曰上苑亦無蘋婆果且留殘命喫酸
梨復不聽後竟坐法論死臨刑而悔且道師語上命
並逮欣將殺之欣曰此故偈臣偶舉之非有他也上
問出何經欣曰出大藏某籙某函某卷第幾葉命檢
視之果然乃釋之
陳子昂解官歸縣令叚簡貪暴聞其富欲害子昂捕
係諸獄方子昂見捕自筮卦成遇无妄驚曰天命不
佑吾殆死乎果死獄中
馬軾從都督董興征粤過清遠峽有白魚入舟軾筮
得无妄初爻曰此賊授首之兆也決計以往當獲大
捷興政在猶豫聞軾言率狼兵進攻果破賊
有卜年歲豊歉者遇无妄二爻斷曰年必大歉及秋
果儉收盖不耕穫者未富之辭皆不熟之徵也
有失牛者卜得无妄三爻筮者教往南方求之果得
牛三變離離南方之卦也
有謀徙業者筮遇无妄四爻筮者曰耐守必吉如其
言不數年業果大售
元世祖有疾召田忠良謂曰或言朕今歲不佳汝術
云何忠良為筮得无妄五爻對曰聖體行自安矣一
月疾果愈
唐劉闢初登第詣葫蘆生問卜生雙瞽卦成謂曰此
二十年禄在西南不得善終後闢從韋臯於蜀官至
御史大夫既二十年臯薨闢入奏因微服復至葫蘆
生問之卦成葫蘆生曰前曾為人卜得无妄之隨今
復得此非即昔賢乎闢曰諾生曰若審其人禍將至
矣闢不信還蜀謀叛擒戮於市
李淳風云大畜之卦人若占孕必為喜兆
季彭山筮求賢遇大畜之姤斷曰求賢外事也以外
卦為主乾君也而在艮之下有屈己下賢之象遇止
而不進不敢以尊大加賢者也自賢者言則二隂在
外臣道也動則有樂就之意其心不敢自安勉于忠
信而一陽在上為篤實光輝之德能任大事有不家
食之吉又之卦為姤以隂遇陽剛居中正而天下大
行君臣相遇終成正大光明之業者也但初陽在下
當畜之時微陽戒于早發故爻辭以為有厲而利己
在人君求賢則幾動於初宜速決者也求賢之占莫
吉於此
有失鷹者就耶律乙不哥筮卦遇大畜二爻云說輹
者止而不飛也變離成賁倒映草木鷹在汝家東北
三十里濼西榆上往求之果得
竇建德壯年邑人孫安祖為筮遇大畜四爻曰君當
以牛興以牛敗後有喪親者貧无以葬建德方耕問
之遽解牛以給之從此豪傑歸心威震山東因發兵
救王世充為秦王所敗竄入牛谷口初軍中謠曰豆
入牛口勢不能久至是果亡
孔愉封侯三鑄印皆左顧疑而召筮遇頤初爻卜人
曰此其舍龜之應乎愉因憶昔曾見籠龜於路者買
而放之入水左顧
胡婆夀以范疇筮騐被獲係獄心銜之會赦出欲報
疇持刀晨叩疇門紿以卜將殺之疇心動決以占遇
頤三爻曰大凶之兆應有拂逆之人加大悖于已且
艮為手震带乾金必持凶器來乃隔門謂之曰欲卜
可擲下手中刀胡聞駭服猶以刀劃其門而去
晉孝武母李太后本出微賤少遇筮者為作卦值頤
四爻曰當生貴子而有虎厄後入宫被幸生二子孝
武立尊李為太后服筮者之騐而怪有虎害且生所
未見乃令人畫作虎因以手打虎戲便患手腫痛遂
以疾而終
有卜遠出者得頤四爻筮者曰從水必不利其人不
之信舟行半路遇盜罄劫而回
温嶠喪婦從姑劉氏有一女美姿容姑以屬公覓㛰
公密有自㛰意初不言數日報姑曰已覓得㛰處因
下玉鏡臺一枚女善筮卜得大過二爻心知是嶠及
㛰女笑曰我固疑是老奴果如所卜
劉騰初立宅奉車都尉周恃為之筮遇大過三爻棟
折榱崩大凶之兆深諫止之騰怒而不用恃告人曰
必困于三月四月之交至期果死
大理卿徐有功持法不濫及其葬也將穿墓筮者為
卜得棟隆之爻曰必有異應以旌善人果獲石室其
大如倉中空外堅四門八牖筮者曰此天所以祚有
德也置之墓中其後終吉不可他徙果優詔褒贈寵
及其子
任文公為治中時天大旱筮之遇大過上爻曰旱不
足憂此地尋當有没頸之患變姤期在五月因白刺
史曰五月一日主有大水宜為預備刺史不聽文公
獨儲大船百姓或信文公頗為防者至期日中雲起
須臾雨至湔水涌起十餘丈突壊廬舍所害數千人
公沙穆銳思河洛步推之術永夀元年筮得坎卦曰
主大雨水是年三輔以東无不漂没穆預告百姓徙
居高地故弘農人獨免
裴行儉精隂陽算術將軍擊突厥至單于之北際晚
下營壕塹方周袖傳一卦遇習坎初爻曰主有大水
不利遽令移就崇崗將士皆以士衆方就安堵不可
勞擾行儉不從更令促之比夜風雨暴至前設營所
水深丈餘將士嘆服
郭璞至廬江時江淮清晏太守胡孟康安之无心南
渡璞為作卦值坎二爻曰此地不日將陷于敵君宜
速行孟康不信璞乃携其婢以去後數旬廬江果陷
荆州旱梁元帝筮遇坎之比曰坎者水也子爻為世
今夜二更其有甘雨果然
苻堅與王猛苻融密議於露臺有大蒼蠅入自牖間
鳴聲甚大集筆而去至市中化為黑衣小兒呼曰官
今大赦堅駭異召筮遇坎四爻筮者對曰剛柔相際
此君臣道合也且坎為北方卦黑者北方之色君得
輔佐之臣必霸北方故神化小兒先彰其兆耳
元世祖將征日本國召田忠良筮遇坎上爻奏曰僻
陋海隅何足勞天戈不聽師久無功而還
陳希夷云先後天若得純離者多有失明之疾
榮陽麴紹善占侯景欲試之使與郭生俱卜二伏牛
何者先起筮遇重離為火兆郭生曰赤牛先起紹曰
青牛先起景問其故郭生曰火色赤故知赤牛先起
紹曰火將然烟先起烟上色青故知青牛先起既而
如紹言或謂李淳風事
曹操欲興兵討蜀令管輅筮遇離初爻曰履錯有咎
主上不可妄動離為火來春許都必有火災操遂止
及期果有耿吉之亂
荀慈明云初為日出二為日中三為日昃
步熊門徒甚盛學舍側有一人燒死吏持熊諸生謂
為失火熊曰已為君筮得其人矣使從道南行當有
一人來問得火主者便縳之吏如熊言果是耕人自
言草惡難耕故燒之忽風起延燒遠近實不知草中
有人吏服熊筮與諸生求舉其卦乃離四爻盖離為
火南方之卦故從道南行突如其來故知來者即是
火主也
宋朝類要太祖即位召陳摶問享國長短命筮之得
離之明夷摶曰陛下得國中原而遇南方火盛之卦
非吉兆也太祖問朕夀幾何摶曰子年子月子日陛
下終于火日之下離為火日陛下之子孫盡矣太祖
曰孰敢為之摶指離九三及明夷之九三曰此人為
之此人在西北即陛下之親也太祖又問後復若何
摶曰後一百九歲南方有妖氣入中國中國用之天
下自此多事矣太祖又問宋之子孫摶曰甲午之歲
有金安者出丁酉金為妻財子孫生之其禍滋甚又
六年而通于中國又六年丙午騰蛇宋其危乎明兩
作乎焚如死如棄如有二君者實受其禍太祖曰然
則遂亡乎摶曰宋火德也火德猶盛宋之子孫當有
興於東北終於東南有近君者實竊其位明夷之六
四曰獲明夷之心于出門庭東北之位也出涕沱若
興復之志也丁巳歲其危乎太祖又問中原可復得
乎摶曰陛下得國之初而卜得東南旺卦亦終而已
矣歲在癸巳滅我者其衰乎甲午宋德復興有賢人
扶之則可以復如非其人雖能復之亦旋失之歲
在庚申宋之祚其衰矣自辛酉至庚申巳三百年過
此以往未之或知也
齊武城怨孝昭問策於王元海元海對曰濟南世嫡
尊之號令天下以順討逆萬世一時也武城狐疑召
鄭道謙筮之遇咸初爻曰咸趾志外兑說而艮不隨
切戒舉事遂不用
梁嬴母懷孕過期不生召筮遇咸四爻對曰艮兌合
體憧而又憧兩象也是將生一男一女男為人臣女
為人妾及生果然因字之曰過期
阮孝緒隠居不出有善筮者張有道謂之曰見子隠
跡而心難明自非考之龜蓍无以騐也及布卦既構
五爻曰此將為咸應感之法非嘉遯之兆
戴洋吳興人妙解卜數吳末為臺吏筮得恒四爻知
田里將墟吳亡不久托病解任及吳平還鄉里
李從珂入立召趙鳳為太子太保鳳病足居于家疾
篤自筮遇恒上爻以上為終極之位且振有摇落之
象投蓍而嘆曰吾家世無五十者又皆窮賤今吾夀
過其數而富貴復何求哉清泰二年果卒于家
徐復初遊京師舉進士不中退而學易通流衍卦氣
法自筮遇遯初爻知无禄遂亡進取意
慶元元年韓侂胄誣害趙丞相竄置永州中外震駭
且剏為偽學之名以斥善類朱子考亭草封事數萬
言極陳其奸邪蔽主因明丞相之冤諸生力諫遂筮
之遇遯之同人朱子默然焚其草遂更號遯翁
王敦病危召郭璞筮遇遯三爻變坤成否曰坤土也
否塞也有疾而憊夀必不久敦怒曰卿夀幾何曰命
盡今日日中敦遂收璞殺之未幾敦果亡
王通幼篤學慷慨有大志隋時上太平十二策不見
用自筮遇遯四爻遂隠河汾楊素勸之出曰幸有先
人敝廬足以蔽風雨薄田足以供饘粥讀書談道足
以自樂不願仕也
阮孝緒謂有道曰安知後爻不為上九果成遯卦有
道嘆曰此謂肥遯无不利象實應德心迹并也孝緒
曰雖獲遯卦而上九爻不發升遐之道便當高謝乃
著高隠傳
張衡慕古人之貞節思遂高蹈筮得遯上爻變兌為
咸以為吉作思玄賦云文君為我端蓍兮利飛遯以
保名二女感于崇嶽兮或冰折而不營天盖高而為
澤兮誰云路之不平
漢隠帝乾祐元年契丹兀欲率萬騎攻邢州其來也
馬不甚嘶鳴而矛戟夜有光又月蝕疑懼召筮遇大
壯初爻衆以為凶欲退兀欲不聽後雖破内丘而人
馬傷死大半壯趾之窮騐矣
清河王經去官還家見管輅曰近有一怪欲煩作卦
輅筮遇大壯四爻曰爻吉不為怪也君夜在堂戶前
有一流光如燕鵲者入居懷中殷殷有聲内神不安
解衣仿佯招呼婦人覓索餘光經大笑曰實如君言
輅曰吉遷官之徵也其應行至頃之經遷江夏太守
按震乃陽光四陽伏隂下入懷之象變坤為婦人又
變泰為通仕路亨通遷官之應
趙逹精數學有人欲試之于書簡上作千萬數著空
倉中令逹射覆值大壯五爻曰羊隂象隂之數多而
喪之其數有名无實其精微如此
魏孝武時一日召潘彌作卦遇大壯上爻奏言震動
在上其變甚速且變離為戈兵今日當厄有急兵是
日帝在逍遥園晏日晏還宫至後門馬驚不前鞭使
入謂彌曰今日幸无他不彌曰過夜半則大吉須臾
帝飲酒遇酖而崩
夷堅志葉助生少藴少藴登第為淮東提刑周崇實
壻嘗命一黃山人筮遇晉卦曰三年後攣生二女晉
卦坤離二隂也晉字兩口晝日三接三年之象也俟
騐當以前程奉告已而果然少藴遂問異時休咎曰
公貴人也當徧歷清要登政府終節度使宜善自愛
少藴後為尚書左丞紹興間年七十告老得觀文殿
學士除崇慶軍節度使致仕二年薨竟如黃生之言
(此以晉從口)
李德裕自荆楚保釐東周路出方城有一人息於道
路謂方城長曰此官人數值晉卦初爻居守後二年
為人所摧當南行萬里及期果謫南荒
褚裒以后父為江州刺史詣庾亮所亮使郭璞筮之
值晉上爻曰非人臣之卦若能克止其私可保无咎
及太后臨朝欲加不臣之禮裒上疏固讓歸藩戢璞
之戒也
郭璞洞林曰余鄉里遭危難因之災厲寇戎並作百
姓遑遑靡知所投於是普卜郡内縣道可以逃死之
處皆遇明夷之象乃喟然嘆曰嗟乎黔黎時漂異類
桑梓之邦其為魚乎潛命㛰姻與共流遁
成化甲午江西鄉試泰和尹直在京命卜者占弟嘉
言中否得明夷卦内離外坤三爻五爻發二爻皆兄
弟占者以書有兄弟雷同難上榜句囁嚅不敢對公
曰三為白虎五為青龍龍虎榜動有中之兆兄弟發
者以兄問弟弟當動而來矣不數日捷報果至
爾朱榮至北中攻城不獲以時盛暑議欲且還以待
秋涼召劉靈助決之於筮遇明夷四爻曰入腹獲心
必當破賊榮問何日答曰十八十九間果如其言
魏孝武帝既即位使吳遵世筮遇明夷之賁曰初登
於天後入於地因進云若能敬始慎終不失法度无
憂入地矣終如其言
楊儀既誅魏延自以為功勲至大當代亮輔政呼都
尉趙正以周易筮之卦得家人默然不悦及至拜為
中軍帥怨望誹謗被收自殺
人有失馬者詣楊伯醜筮時伯醜為皇太子所召在
途遇之立為作卦值睽初爻曰我不遑為卿細占卿
且向西市東壁門南第三店為我買魚作膾當得馬
矣其人如言以往須臾有一人牽所失馬而過遂擒
之
五代史唐藁城鎮將叚晦曾夜泊郵亭有馬斷鞅而
逸數日不知所適使使詣筮者董賀卜之遇睽賀曰
據初九用事應有失亡之事毋乃馬乎勿逐自復必
有縶而送至者回家未曾入舍果有邊鄙惡子牽而
還之
戊子日辰時邵康節偶行途中忽大樹蔚然无風雨
而有枯枝落於兌方因占之稿木為離起上卦兌方
為下卦為火澤睽以兌二離三加辰五為十除六零
四是四爻動矣變之損互坎離按卦兌金為體離火
尅之且睽損卦名俱有傷殘之象斷曰此木十日内
當伐後果有砍以作公廨而伐者偶名元夫
石藏用仕唐為羽林大將軍明于易數嘗謂家人曰
吾近卜得暌之五爻暌者乖亂之象五與二應是為
厥宗二居兌體兌屬西方按卦言之天下將有事而
蜀為最安處乃去依其親眉州刺史李䧚遂家焉
龍舒長鄧林婦病積年垂死醫巫皆息意韓友為筮
之遇暌上爻曰火鬼為妖見豕則亡使畫野猪著臥
處屏風上一宿覺佳於是遂差
鄧艾伐蜀夢坐山上而有流水以問爰邵邵曰按易
卦山上有水曰蹇蹇繇曰利西南不利東北孔子曰
蹇利西南往有功也不利東北其道窮也往必克蜀
殆不還乎艾憮然不樂
周弘正精周易大同末筮得蹇三爻嘗謂弟弘讓曰
國家阨運數年當有兵起吾與汝不知何所逃之及
梁武帝納侯景弘正謂弘讓曰亂階此矣
孫思邈隠居太白山隋文帝輔政以國子博士召不
拜密語人曰吾推易數世方值蹇後五十年蹇卦方
盡利見從貴之時當有聖主出必膺簡命貞觀初果
召詣京師
王鉉嘗過武禎所時久旱祈禱不應朝廷以為憂鉉
令禎筮之遇解卦曰足下今日宜早歸恐為雨阻鉉
曰萬里無雲赤日如此安得有雨禎曰若是則天不
誠也天何嘗不誠既而東南有雲氣須臾蔽天平地
雨注二尺
魏世祖自涼州還都時久不雨問王早曰何時當雨
卿試筮之早作卦遇解初爻曰坎為雨變兌為西互
離為日日西之候也以象推之今日申時必大雨比
至未時猶無片雲世祖召早詰之早曰更忍須臾至
申時雲氣四合遂大雨滂沱世祖甚善之
李空同上孝宗書草具袖過友人所王陽明適至遽
問曰袖中何物有則必諫草耳李乃出示之王曰疏
入必重禍為若筮可乎於是筮得解九二田獲三狐
得黃矢貞吉王曰行哉此忠直之繇也疏入下詔獄
既而釋之以是直名震天下
金城太守胡勖叛張軌遣都下宗毅治中令狐瀏討
之濟中流白魚入舟瀏筮之遇解四爻曰解者散也
至而孚降象也敵必解甲歸我矣勖果請降
有卜失物者遇損初爻筮者斷曰速覓必見宜往正
西方求之其人如言而往果獲原物以初屬兌體兌
乃正秋也
僧德音一日方飯有人問父病曰當即愈人問其故
曰卦值損四遄喜之象且吾方飯飯則知生果即瘥
昔温嶠令郭景純卜已與庾亮吉凶筮得益初爻曰
元吉嶠語亮曰景純每筮嘗不敢盡言吾等與國家
同安危而曰元吉是事有成也於是協同討滅王敦
李贊皇初掌北門奏記有日者為筮得益三爻曰告
公用圭貴顯之象巽為白震為馬見凶之徵公他日
位極人臣但厄在白馬耳及登相位親族中亦无有
畜白馬者後與白敏中不協出為荆南節度使旋坐
淮南李相納吳女之獄馬植鞫之極論德裕黨庇遂
竄南海沒而不返
隋高祖將遷都夜與高熲蘇威二人定議庾季才偶
瞻星象兼卜卦得益四爻旦上奏曰臣仰觀乾象俯
察蓍策符兆久定必有遷都且堯都平陽舜都冀土
是知帝王居止世代不同且漢營北城今將八百歲
水皆鹹鹵不甚宜人願陛下協天人之心為遷徙之
計高祖愕然謂熲等曰是何神也遂發詔施行
季彭山筮㛰姻遇益卦之損二五兩爻動斷曰婚姻
内事主内卦震巽為先天相配之卦六二之隂又與
九五之陽相應觀其來卦各得乾坤之正男女正位
乎内外必能宜其室家矣初與四陽下降而隂上升
始之得正者也三從兌來應上艮體隂陽得配而男
女不眤燕私之義也損之二五隂陽易位則晚年家
道既成天道下濟地道上行亦足相與以有終故其
象見于之卦此婚姻之吉占也
彭寵反其妻數惡夢又多見變怪召筮遇益上爻曰
有擊之者當從外來宜謹防之寵疑子后蘭卿質漢
歸故出之于外後為蒼頭子密等三人所斬獻首光
武
一人有訟事將赴審卜得夬初九爻果被刑責不惟
不勝而且有咎足為健訟之戒
同州刺史王彦問于關子明曰治亂損益各以數至
苟推其道百世可知彦不佞願假先生之筮一以決
之關子曰占算幽微至誠一慮多則有惑請命蓍卦
以百年為斷既而揲蓍布卦得夬二爻變之革捨蓍
而嘆曰當今大運不過一再傳耳從今甲申二十四
年戊申天下當大亂而害始宫掖有蕃臣柄政世伏
其彊若用之以道則桓文之舉也如不以道臣主俱
屠地也彦曰其人安出子明曰參代之墟有異氣焉若
出其并之郊乎彦曰此人不振蒼生何屬子明曰當有
二雄舉而中原分後爾朱榮專政莊帝立誅榮榮子
復殺莊帝高歡立静帝號東魏宇文泰立文帝號西
魏
王彦問關子明曰二雄各能成乎子明曰我隙彼動
能无成乎趙蕤註云内卦我也外卦彼也夬内卦九
二化為六二隙之象也外卦九四舉五陽而決一隂
動之象也東西魏有隙高歡建齊宇文泰建周動而
成之應也
朱子語錄載王子獻占遇夬卦二爻占者曰必夜有
驚恐後有兵權未幾果夜遇寇旋得洪帥
五代史載唐明宗時路晏夜適厠有盜伏焉晏心動
取燭照之盜即告晏請勿驚某禀命有自察公正直
不敢動劍匣劍而去由是晝夜驚懼以備不虞召董
賀筮遇夬二爻用事曰察象徵辭大有害公之心然
難已過但守其中正請釋憂心晏後終無患
遼節度使召韓璘適有獻雙鯉者戲曰試筮此魚何
時得食璘布卦遇夬上爻驚云公與僕不出今日有
不測禍奚暇食急命烹之未及食寇至俱遇害
苻生夢大魚食蒲心疑召筮值包魚不利之占又長
安謠曰東海大魚化為龍男便為王女為公問在何
所洛門東生以此於是月誅魚遵父子一十八人不
知東海苻堅封也時為龍驤將軍宅在洛門東卒殺
生有國
武肅王時有葉簡者善占筮武肅當衙忽一日有非
常旋風南來繞案而轉召葉簡問之簡筮得姤三爻
曰无妨也膚屬切近之國變坎為險此淮帥楊渥已
薨當早遣弔祭去耳王曰生辰使方去豈可便申弔
祭簡曰以卦斷之必然之理速發使往彼若問如何
得知但云貴國動静當道皆預知之王從而遣之生
辰使先一日到楊渥已薨次日弔祭使至由是楊氏
左右皆大驚服
冬夕酉時邵康節同子擁爐而坐有扣門借物者始
扣一聲繼扣五聲康節令緩言所借且令子試占之
以一聲屬乾為上卦五聲屬巽為下卦又以一乾五
巽共六數加酉時十數共得十六數除二六十二得
零四數合成姤四爻變之巽互重乾卦中二乾金二
巽木二體而已乾為剛金巽為長木其子曰金短木
長所借者必鋤也康節曰非鋤必斧問之果借斧子
請其故康節曰論數又須論理以卦論之鋤亦未為
不是以理論之夜非耕種之時需鋤安用斧則切於
破柴耳
已年三月十六日夘時邵康節同客坐觀牡丹花開
政盛客曰花亦有數乎康節曰有數因占之以己年
六數三月三數十六日十六數共二十五數除三八
二十四數得一為乾上加夘時四數共二十九數除
三八二十四數得五為巽下又以二十九數除四六
二十四數得五數合成姤卦五爻變之鼎互重乾遂
謂客曰怪哉此花明日午時當為馬所踐毁次日午
時果有貴客遊觀二馬闘嚙驚走花間遂蹂爛無遺
按卦巽木為體乾金尅之卦中又無生意故知牡丹
必傷乾為馬互卦又見重乾兩馬也午時者離卦也
元康元年霹靂破城南高媒石杜預筮之得姤上爻
曰主女人凶後賈后誅死
有富室用一會計者始合中離家道漸落悔欲招之
念已與相惡躊躇不果筮之得萃初爻遂決計往召
其人果來生業復茂勿恤之騐也
鮑永為魯郡太守時董憲别帥彭豊皮常等各千餘
人稱將軍不肯下頃之孔子闕里无故荆棘自除永
心異之筮遇萃二爻曰夫子殆欲太守行典禮引而
近之助誅無道耶乃會人衆脩鄉射之禮豊等欲圖
永乃持牛酒勞饗而潛挾兵器永覺手格殺豐等擒
破黨與
魏拓跋瑞母尹氏有姙致傷後晝寢夢一老翁具衣
冠告之曰吾賜汝一子汝勿憂也寤而私喜以問筮
者遇萃四爻曰位雖不當變坎成男大吉之兆未幾
而生子以為協夢故名瑞字天賜
衛大經邃於易人謂之易聖未沒之先筮卦得萃上
爻預刻死日鑿墓自為誌如言終
張承之母孫氏懷承時遊於江浦忽有白蛇長三尺
騰入舟中母祝曰若為吉祥勿毒噬我縈而將還置
諸房内一宿失去鄰人見張家是夕有一白鶴聳翮
入雲以告承母母使筮之遇升卦筮者曰此吉祥也
從室入雲自下升高之象坤體多夀蛇化為鶴殆夀
徵乎後生承位至丞相輔吳將軍年踰九十
孫堅妻懷權夢月入懷告堅曰妾昔懷策夢月入懷
今又夢月此何祥也堅召筮者使卜遇升四爻進曰
西伯享岐主有一方堅喜曰子孫興矣
种放初謁陳摶求筮遇升上爻變艮成蠱摶曰艮有
光明子他日必白衣諫議然名者古今之美器造物
者深忌之天地間无全名終變成蠱子名將起必有
物敗之守貞不息子其戒哉放之晚節頗飾輿服廣
置良田多叢物議果如圖南之言
一人病目就筮值困初爻幽谷不明後果多方醫治
延久不瘥至三歲竟失明
苻堅初入關夢天神遣使者朱衣赤冠命拜堅為龍
驤將軍覺而筮之遇困九二曰朱紱方來適與夢協
唐玄宗行幸東都偶因秋霽與一行共登天宫寺閣
臨眺久之上悽然發嘆數次謂一行曰吾甲子得終
无患乎一行進曰臣以數推之陛下將值困之上爻
葛藟臲卼即當行幸萬里社稷畢得終吉及西狩至
成都前望大橋上舉鞭問左右曰是橋何名節度使
崔圓進曰萬里橋上因追嘆曰一行之言今果符之
吾无憂矣
南宋時有人居青冀間卜得井初爻以為禍將及矣
挈家遠徙時邑里全盛人皆笑之未幾元魏師至所
過赤地無餘春燕歸巢于林木始服其先幾之哲
范疇嘗為洞霄宫道士遇江西張九牛授以筮法杭
有无藉子胡婆夀負罪而逃官督捕甚嚴捕者即疇
求筮值井二爻曰坎為北方巽為木可於北方樹木
中求之如言迹至臨平果獲于空楊柳樹中
上元縣治東南相傳為秦始皇所鑿王導使郭璞筮
之得井上爻曰淮水絶王氏滅按井收勿幕源源不
絶之徵也
魏獻文帝外示南討意在謀遷詔太常卿王諶筮南
伐之事其兆遇革任城王長子澄進曰易言革者更
也將欲革君臣之命湯武得之為吉陛下帝有天下
今日卜征不得云革命未可全為吉也帝厲聲曰此
象云大人虎變何言不吉也還宫召澄獨謂之曰此
間用武之地非可興文殽函帝宅河洛王里因茲大
舉光宅中原任城意以為何如澄深贊成其事車駕
遂幸洛陽宅遷都之計詔澄馳驛向北諭百司曰此
真所謂革矣
齊神武崩於晉陽葬有日矣文襄令文宣與吳遵世
等擇地頻卜不吉又至一所筮遇革皆云凶趙輔和
少年最在衆人後進云革卦于天下人皆凶惟王家
用之大吉革彖辭云湯武革命應天順人文宣遽登
車顧云以此地為定即義平陵也
天玄賦曰革者變也革故鼎新之象占㛰遇之主有
争㛰改嫁之事
沛父老帥子弟開門迎劉季共殺沛令時无主蕭曹
等恐事不就互相推讓因徧筮之獨季得革五爻諸
父老因相謂曰平生所聞劉季奇怪當貴且卜筮之
莫如劉季最吉乃立為沛公
周夑汝南人生而歛頤折頞醜狀駭人其母欲棄之
父以筮卜得革上爻曰吾聞聖賢多有異貌興我宗
者必此兒也然豹隠南山其終守東崗之陂乎遂育
之及長專精禮易舉孝廉賢良方正特徵皆以疾辭
李綱仕隋蘇威令詣南海應接林邑久而不召綱後
自來奏事威復言綱擅離所職以之屬吏綱見善卜
者令筮之遇鼎因謂綱曰鼎取新也公易姓之後乃
可得志而為卿輔宜卑退不然有折足之敗尋會赦
免後謁高祖拜禮部尚書
竇姬初生時父母召筮遇鼎初爻曰母因子顯貴不
可言後被選入宫值吕太后出宫人賜諸王竇與在
行中願如趙近家請其主遣宦者必置趙籍伍中宦
者忘之誤置代籍伍中當行竇涕泣不欲行相彊乃
肯行至代代王獨幸竇姬生景帝數皆前定如此
李德裕為中丞有閩中筮者叩門請見因為作卦遇
鼎三爻曰耳革行塞時事非久公不早去冬必作相
禍將至矣若亟請居外則代公者受患公後十年終
當作相所謂虧悔終吉也是秋德裕出鎮吳門竟憲
宗十年由西蜀入相
孔子使子貢往外久而不來孔子謂弟子占之遇鼎
之四皆言无足不來顔子掩口而笑子曰回也哂謂
賜來也曰无足者乘舟而來賜至矣清朝也子貢果
朝至
卜珝少好讀易郭璞見而嘆曰吾所勿如也奈何不
免兵厄珝曰然吾自筮得鼎四爻大限在四十一位
為卿相當受禍耳
顔惡頭推易代之事筮得鼎五爻預語人曰長樂王
某年某月某日當為天子有人姓張聞其言數以寳
物獻之預乞東益州刺史及期果登天位擢張用之
廉范為成都太守郡人楊繇善占卜嘗有風吹削柿
范令筮之遇鼎上爻曰巽為木上居木上主有薦木
實者體離為火其色赤頃之五官椽獻橘數苞
王白冀州人善卜筮遼太宗入汴得之應歷十九年
王子只沒以事下獄其母求筮遇震初爻白曰其人
後當王目前雖有震恐未能殺也无過憂景宗即位
釋其罪封寧王
宣城邊洪以四月中就韓友筮家中安否友筮得震
二爻曰震既不安變兌為金卿家應有兵災其禍甚
重可伐七十束柴積于庚地至七月丁酉放火焚之
咎可消也不爾其凶難言洪即聚柴至日大風不敢
發火洪後為廣陽嶺挍遭母喪歸友來投之時日已
暮出促從者速裝束吾當夜去從者曰今日已暝數
十里草行何急復去友曰非汝所知也此間血覆地寧
可復住苦留之不待食而去其夜洪焂發狂絞殺兩
子并殺婦又斫父妾二人皆被創暨僕一人負重傷
因出亡走明日其宗族收殯亡者尋索洪數日於宅
前林中得之已自經死合死傷恰七人
陳希夷曰有人先天筮得震三爻曰震蘇蘇位不當
也處位不當于理不順主人多妄求苟合虚偽不實
春分之後卻為科甲顯赫之人庚夘命得之福禄滿
盈俱騐
馬樞博極經史尤善周易梁邵陵王綸為南州刺史
素聞其賢引為學士令樞講易道俗聽者二千餘人
尋遇侯景之亂筮得震四爻喟然曰豈可以皎皎之
質辱於泥塗乃隠居茅山有白燕一雙巢其庭樹馴
狎欄檻時至几案春來秋去幾三十年
曹操慮及西蜀令管輅筮遇震五爻曰震厲有事變
兌屬西西蜀主有兵犯界操急使人探漢中消息先
主果遣趙雲入境
孝武造太極殿敦璞筮得艮三爻云艮乃第七卦又
位居三三七之數為二十一又艮為閽寺奴象也按
卦二百一十年此殿為奴所壊後梁武帝毁之捨身
為奴
杜悰家有一生遠來求官精占筮一日上謁李德裕
李曰爵位由人豈由于數生曰凡人細微尚有定數
況功勲爵禄乎李曰試筮我家明日有何事生布卦
得漸初爻曰巽東南為白初為小子干者竿也在八
卦中巽數居五艮居七明日主有白獸自南踰屋而
來有小子執竿逐之獸復南去竿長五尺而七節試
伺之翼日果有白猫自南來外宅元從之子逐之甫
九歲數其所執竿長五尺而七節略無毫髮差謬
郭璞曰丞相府有將雛鷄雀飛集其背上驅之復來
如此再三令吾卜之得漸四爻斷曰巽為木亦為鷄
東南地得桷為進得其位此晉王即位之徵也
顧士羣母病命郭璞筮之得歸妹之隨二五兩爻動
云命盡秋節至七月果亡歸妹女之終兌為正秋故
也程舜俞集筮法云按六經圖卜云泰天地氣交之
卦也而占父者憂之父入土也歸妹男女有家之卦
也而占母者患之女之終也觀此亦可見占法矣
步熊有鄰家兒遠行或告以死其父母號哭制服熊
為之筮遇歸妹三爻曰反歸者必反也按卦此人不
死尅日當還果至
高文義公之叔燧精易數文義公擇婚徧卜不吉後
議郭氏女稍長筮得歸妹四爻曰歸雖遲真佳耦也
遂聘之
孝景王皇后武帝母也父王仲母臧兒臧初歸王生
后與兒姁而仲死更嫁為長陵田氏婦時后已歸金
王孫産一女矣臧兒後召筮遇歸妹五爻筮者曰重
兌在宫一君一娣兩女並貴臧兒素欲倚兩女因其
言奪金氏女納太子宫太子愛幸之生男是為武帝
遂立為后其女娣兒姁亦復入生四男並為王
宋丁未錄楊繪過池陽見丘濬濬曰明年當改元以
周易步之豐卦用事必以豐字紀年果改年元豐(此以)
(卦名占者非笙)
曹操有疾召管輅筮遇豐二爻對曰此疑疾耳不日
即瘥操病果安
癸酉甲戌間宋事棘曾淵子銜似道命造廖應淮所
詢世道如何應淮發策得豐卦三爻攢眉曰殺氣向
福泉潮惠去余不知死所矣蓋以離象戈兵主殺居
南方三位離上為極南之地其曰終不可用則國事
可知矣
光武生時有赤光室中皆明使卜者王長筮之得豐
六五來章知為豪傑景從之人故隠其辭曰慶譽之
爻此善事不可言
王處直家有黃蛇見於碑樓處直以為龍藏而伺之
又有野雀數百巢麥田中處直以為己德所致有筮
者卜其不祥曰蛇穴山澤而處人室鵲巢鳥降而田
居小人竊位而在上者失其所居闚戶無人大凶之
兆也已而處直果被廢死
前漢書東方朔傳云上嘗使諸數家射覆置守宫盂
下射之皆不能中朔自贊曰臣嘗受易請筮之乃别
蓍布卦而對臣以為龍又無角謂之為蛇又有足是
非守宫即蜥蜴上曰善復使筮他物連中管輅之術
不在朔下故輅弟辰曰往孟荆州為列人典農嘗問
亡兄東方朔得何卦乃知守宫蜥蜴二物耶亡兄遂
為安卦生象變化相推曾於辰已分别龍蛇各言其
理荆州嘆服竊謂辰龍也龍陽物角屬陽已蛇也蛇
隂物足屬隂其必上離下艮而為旅卦乎盖離之上
九飛而上居陽爻納甲為已下比五隂故曰有足艮
之初六潛而下居隂爻納甲為辰上比二隂則為无
角故知其所用亦火珠林法也
魏郡龐儉因亂失父時儉三四歲母繦抱轉客廬中
慮无見期召筮遇旅二爻筮者曰懷資之日得僮之
朝當復相合後鑿井得錢千餘萬遂巨富以乏給使
買一老蒼頭蒼頭歸厨下竊言曰堂上老母似我婦
婢以告母呼問事實復為夫婦時人為之語曰廬里
龐公鑿井得銅買奴得翁
蕭吉行經華隂見楊素冡上有白氣屬天因筮之得
旅三爻曰次焚僕喪其後必有滅門之禍未幾玄感
以反族滅
孫守榮嘗出入史嵩之相府一日庭鵲噪令筮之遇
旅四爻曰來日脯時當獲珍寳然他日不免累心明
日李全果以玉柱斧為貢後卒以此箝制要脅嵩之
既受其賂惟欝欝于懷而已
程沙隨占法云迥初寓餘姚僧舍筮之遇巽占曰有
風火之恐而不及害未幾舍北火發焚十餘舍至寓
舍止縣取綱維及遺火僧杖之其占曰巽為風互體
離為火兌為毁折變震為驚懼初六為内卦之主不
與離應故曰不及害巽為寡髮重巽二僧之象反對
重兌兌為決二僧受杖之象其奇騐如此
建武末青谿宫東門无故自崩大風拔東宫楊柳或
求阮孝緒筮之遇巽初爻曰巽者木也齊為木行巽
乃木位初爻變乾木受金尅故東門自崩齊其衰矣
有問疾者卜得巽二爻曰病雖危祟在東南方速禳
之則吉如言往禱即瘥
濟隂黃允以儁才知名遇異人為筮終身得巽三爻
曰君有絶人之才足成偉器然頻越于理守道不篤
終恐失之此卦一隂入伏敗子名者必隂人也後司
徒袁隗欲為從女求姻見允而嘆曰得壻如是足矣
允聞而黜遣其婦夏侯氏婦謂姑曰今當長辭乞一
會親屬以屬離訣于是大集賓客婦中坐攘袂數允
隠惡十五事乃登車去允以此遂廢
元世祖遣使召田忠良至指西序第二人謂之曰彼
手中所握何物試筮之得巽五爻對曰巽為鷄五位
居中陽光未發必鷄卵也果然
景帝時梁王求為嗣袁盎進說阻之梁王以此怨盎
使人刺盎刺者至關中問盎稱之皆不容口乃見盎
曰臣受梁王金刺君君長者不忍刺君然後刺者十
餘曹備之盎心不樂家多怪乃之棓生所問占得巽
上爻曰巽在牀下不及備也喪其資斧无所歸也必
禍起旦夕還梁刺客後曹果遮刺殺盎安陸郭門外
范仲淹過潤州見徐復問曰今以衍卦占之四夷无
變異乎復推得兌卦曰西方當用兵記其月日後无
少差
元世祖謂田忠良曰朕用兵江南困於襄樊累年不
決定在何時忠良筮得兌二爻對曰遇金則孚在酉
年矣及期吕文煥果降
江西龍廣寒挾預知之術來遊錢塘佑聖觀陳提點
房中陳欲試其術以明日飲食事叩彼預占龍密寫
固封囑曰不可拆看陳俟其出竊啓視之云來日行
兌二爻位兑為羊孚者麩也又孚者三子也應食羊
肉白麪食客三人老夫亦與客列適有餽陳鯽魚數
尾者陳戒僕明日三厨專以此魚供饌至明早住持
吳姓因高顯卿參政避人賀生辰來方丈坐邀陳相
陪陳曰敝房有鯽魚取來供用高固止之因言龍廣
寒在房高曰我嘗識之請過同坐酒食我已準備來
也須臾賫盒至果是羊肉白麫
魏明帝好隂陽聞崔浩說易及洪範五行善之時有
兔在後宫宫禁邃密共訝无從得入召浩筮之得兌
三爻曰兌為少女又為妾三隂在下體之上自外而
升當有鄰國貢嬪嬙者兔乃西方之獸故先見兆明
年姚興獻女
邵雍未殁時知天下將亂筮得兌四爻預語子伯温
曰世行亂矣蜀安可避居蓋以兑居西方四位有喜
也及宣和末伯温載家使蜀故免於難
庚申三月建文決意東歸程濟再筮之得兌五爻變
歸妹曰歸妹雜卦之盡也師今年適六十四春季木
將盡至夏火旺子生母死且太歲干支皆金火必尅
之夏其危乎五月有僧自詭為帝詔械入京同寓寺
者皆逮師與焉不得已遂陳其實迎入大内卒
張軏家貧好學志識開朗初在洛陽天下洶洶未卜
所向筮秦地得渙二爻曰奔机得願秦雍之間必有
王者遂杖策入關
吉士瞻少有志氣不事生業時徵士吳苞見其姿容
勸以經學乃就卜者王先生卜易值渙三爻王生曰
君志在四方擁旄仗節非一州後一年當得戎馬大
郡及梁武帝起兵遣士瞻討不從命者果大貴顯
秦王嘗問後胤隋運將終得天下者何姓胤以筮對
曰繼卦值渙九五木德乘水是李姓也
天玄賦曰節卦剛柔當位不相奪倫夫婦百年情投
魚水合之泰咸恒均㛰姻之吉卦也
羊祜典樞要有違覆輙焚草所薦逹朝士人无知者
或謂其慎密太過祜曰君未三復于節之初爻乎臣
不密則失身吾猶懼其不及也
唐檀習京氏易永寧元年南昌有婦人生四子檀筮
得節二爻曰兌金坎險寇在門庭京師當有兵氣其
禍發于蕭墻至延光四年中黃門孫程揚兵殿省誅
皇后兄車騎將軍閻顯等立濟陽王為天子果如所
筮
譙人夏侯藻母病困詣淳于智卜忽有一狐見之嘷
怖愕馳見智智為筮遇節二爻曰其禍甚急君速歸
在狐嘷處拊心啼哭令家人驚怪大小必出一人不
出哭勿止然後其禍可救也藻還如其言母亦扶病
而出家人既集堂屋五間拉然而崩出戶免凶奇哉
智之卜也
趙逹廣陵人吳廣武中魏師大舉吳主詣廣陵召逹
筮之逹布算得節三爻曰坎水子也兌澤金也吳衰
當在庚子今魏無能為也問其候遠近曰三為内極
之爻在後五十年吳主笑曰朕憂當身不及孫也至
期皓梁亡國
韋鼎北渡江遇隋高祖言曰觀公容貌故非常人而
神鑑深遠亦非羣賢所逮也因為筮統一之期得節
四爻曰天地節而四時成歲一周天乃奠安之日老
夫當委質於公矣
順帝時災異屢見令太史筮其何故值節上爻曰苦
節之臣未白故上天示儆耳帝乃詔祠楊震曰上天
降威災眚屢作爾卜爾筮惟震之故朕之不德用彰
厥咎
邵康節既得老人易書即以卜其家遇中孚初爻曰
汝臥牀下有白金一窖取之可以營喪事盖巽木有
牀象兌西方白金象居初物在下也
陳奇被召夜夢星墜壓脚旦而筮之遇中孚三爻告
人曰星則好風星則好雨猶歌泣焂更豈有常哉必
非善徵果受害
劉秉忠微時詣田忠良使筮值中孚五爻曰明良相
遇他日位極人臣後果封太保
朱博為丞相臨拜延登受策有大聲如鐘鳴上問楊
雄李尋對曰在中孚上爻翰音登天即洪範所謂鼓
妖者也人君不聰空名得進則有无形之聲博後坐
事自殺故序傳曰博之翰音鼔妖先作王弼注云翰
高飛也登者音飛而實不從也
徐復慶歷初與布衣郭京俱召見帝問天時人事復
對曰以京房易卦推之今年所配月日時當小過也
剛失位而不中其在彊君德乎又問四方用兵如何
復對太乙守中宜内不宜外帝善其言
程沙隨外編云有人㛰姻筮之遇小過不知其占再
筮之亦得小過為占之曰内卦互體為漸漸女歸吉
外卦互體為歸妹說以動所以歸妹也此以初至四
互一卦再以三至上又互一卦為占亦筮法之變例
郭璞洞林曰占得此爻者或致羽蟲之孽
元世祖以海都為邊患遣皇子北平王那木罕丞相
安童征之田忠良筮得小過三爻奏曰不吉從或戕
之將有叛者帝不聽未幾諸王背里吉劫皇子丞相
以入海都
謝夷吾轉下邳令豫刻死日如期果卒勑其子曰吾
筮卦至漢末值小過五爻弋取在穴其時當亂必有
發掘露骸之禍使懸棺下葬墓不起墳
宣城太守殷祐有病韓友筮之得小過上爻曰下體
艮之數七上位乃爻之盡依卦七月晦日當有大鸜
鳥來集廳事上宜勤伺取獲者為善不獲將成禍盖
以弗遇則凶災𤯝隨之故也祐乃謹為之備至日果
有大鸜垂尾九尺來集廳事掩捕得之祐乃遷石頭
督護後為吳郡太守
建文居白龍山戊子七月命程濟出募葺庵筮之遇
小過上爻為旅曰鳥焚其巢不久將毁辛夘春有司
毁庵
延和初孫佺為幽州都督北征夷時軍師李虔郁筮
得既濟上爻濡首不利因諫曰五月南方火燕北方
水火入水必滅佺不從虔郁謂人曰飱若入咽百無
一全經二旬而沒軍八萬濡首之厲騐矣
許遵高陽新城人明易善筮齊神武引為館客芒隂
之役遵謂李業興曰此舉筮遇未濟卦今賊為水陣
我為火陣水勝火我必敗果如其言
黃石齋曰辨物居方何也是易之終義也易有天地
之義六焉經星所麗屬于河漢出入兩濟以為首尾
一也七緯所纏歷於次舍朔望薄食凌犯生焉以為
災祥二也南北距極盈縮入歷行隂行陽一南一北
歲月日辰各視其積以稽世運以知失得三也地道
由之以司八方以正分野察其星物四也水土之合
五緯逓變形象類居龍虎龜鳥燦及牛馬降於狐鼠
或動或交逆數順舉五也生寄歸藏以廟以兆尚象
而制咎譽功凶各得其意六也有是六者以别其剛
柔相其方位以生萬物而命六十四事如星之在於
天而水之在於地也故月之命潮星之命丘南首而
北尾古之聖人則必有取之也
趙冬曦典選合薦銓吏一人麴思明以次當得而略
不言問其故曰吾行年值未濟三爻居位不當自知
明年方得官故不言也請書其事封泥省壁至期騐
之久之上幸温泉見白鹿升天改會昌為昭應縣冬
曦獨注思明昭應尉意其不預知有此新邑以破其
言也發壁觀書云爻位變鼎鼎取新也縣邑中行且
有更名者三應上上居離體離為日主以昭其應必
得昭應一尉驚以為神
隋文時崖州嘗獻徑寸珠使者隂易之上心疑焉召
楊伯醜令筮得未濟五爻曰五火質而在水上光輝
灼爍變乾為圓又為大物圓而光是大珠也但火遇
水則息必為人所隠具言隠者姓名容狀上如言薄
責之果得本珠
沙隨程氏云易以道義配禍福故為聖人之書隂
陽家獨言禍福而不配以道義詭遇獲禽則曰吉
得正而斃則曰凶故為技術盖指顔魯公之死與
李林甫之相言也夫凶有不可避者君子毅然就
之雖凶吉也吉有不可趨者君子浩然遠之雖不
吉不凶也此進退存亡所以不失其正也小人則
反是故曰易為君子謀不為小人謀也上古之易
利用厚生耳周易者正德者也逹乎此者可與言
筮矣
易之為道廣大精微無所不包其體立於無私
其用神於不測學之者須洗盡俗腸澄心静氣
探其本窮其用其要歸于大中至正其戒嚴於
邀倖鬼誕固未可以淺嘗得也乃世之學者非
拘牽文義則膠執管見非泛求象數而忘其所
以則執定名理而遺却象數甚至以一腔私念
末世功利冀倖之私解說四聖微言是故言愈
多而理愈晦古之聖人閑邪存誠之妙用開物
成務之大功嗚乎棄如土矣不識程子言理而
不言數與言理而數不能外之道朱子言理而
兼言數與言理數而程傳益昌明較著實有所
以並行不悖者其故維何王徵君先生山史抱
道談經積學七十餘年偶遊南國相與聚首洞
然書屋扣厥原本盖深得力于伊川考亭之秘
者出晚年所訂筮述八卷並手錄程傳示予曰
今人大都理會制舉藝讀周易本義者多讀程
傳者少求其理與數之兼貫卦爻象彖之互相
發明也難矣若程傳不行於世祗讀本義是宗
考而忘祖矣余為揀先師田愧材先生重刻二
程遺書内易傳曰有是以公海内矣筮述是吾
責也爰授之梓以問世其間扶陽抑隂發本義
所欲發自序已概及之小子何知究未審于易
功罪為何如耳康熙癸酉陽月三原後學員賡
載謹跋
周易筮述卷八
