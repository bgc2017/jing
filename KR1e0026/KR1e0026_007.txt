春秋集解卷七宋蘇轍撰
宣公
元年春王正月公即位公子遂如齊逆女三月遂以夫
人婦姜至自齊
遂之不氏因前也曰婦有姑之辭也或稱婦姜或稱
婦姜氏文有詳略非義之所在也
夏季孫行父如齊晉放其大夫胥甲父于衛
文十二年秦晉戰于河曲秦人夜戒晉師臾駢曰使
者目動而言肆懼我也薄諸河必敗之胥甲趙穿當
軍門呼曰死傷未收而棄之不惠也不待期而薄人
於險無勇也乃止於是晉人討不用命者放胥甲于
衛胥甲趙穿其罪一也放甲而舍穿穿盾之族也故
稱國以放言政之不一也
公會齊侯于平州
公以簒立故使季孫行父納賂于齊而求會焉以定
其位
公子遂如齊六月齊人取濟西田秋邾子來朝楚子鄭
人侵陳遂侵宋晉趙盾帥師救陳
左傳曰救陳宋獨稱救陳闕文也
宋公陳侯衛侯曹伯會晉師于棐林伐鄭
不曰會晉趙盾而曰會晉師言兵會非好會也雖以
諸侯會大夫無譏也
冬晉趙穿帥師侵崇
崇秦之與國晉將求成于秦故侵崇秦弗與成於是
晉靈公侈故不競於秦楚
晉人宋人伐鄭
二年春王二月壬子宋華元帥師及鄭公子歸生帥師
戰于大棘宋師敗績獲宋華元秦師伐晉夏晉人宋人
衛人陳人侵鄭秋九月乙丑晉趙盾弑其君夷臯
晉靈不君趙盾驟諫公欲殺之盾將出奔而趙穿弑
公於桃園盾未出山而復晉史書曰趙盾弑其君盾
曰不然史曰子為正卿亡不越境反不討賊非子而
誰盾曰於乎我之懷矣自詒伊慼其我之謂矣孔子
聞之曰惜也越境則免或曰弑君大惡也不越境微
過也盾不弑君而以不越境加之弑君之名可乎曰
亡而越境則盾誠亡也反而討賊則盾誠不知謀也
今亡而不越境反而不討賊孰知非盾之偽亡而使
穿弑君者如是而以穿居弑君之名則盾計得矣弑
君之罪而容以計免乎故曰於晉趙盾見忠臣之至
於許世子止見孝子之至此二者所以為教也非以
為法也然則今將舉弑君之罪而誅盾也可乎曰舉
弑君之罪以責盾則可舉弑君之罪以誅盾則不可
昔者郭解之客為解殺人而解不知公孫弘曰解布
衣為任俠行權以睚眦殺人解雖不知甚於知之遂
以誅解其所以責解者善矣然至以誅解則非法也
孟子曰今有禦人於國門之外而饋以道則其罪死
以不義取之於民而饋以道則受於孔子以不義取
之於民者猶禦也則孔子亦受禦歟夫以不義取之
於民者猶禦也克類至義之盡也充類至義之盡而
名之曰禦則可以禦誅之則不可故春秋以弑君責
盾而非以弑君誅盾也不以弑君責盾則以不義取
之於民者非禦也以弑君誅盾則以不義取之於民
者皆死也而可乎故曰此所以為教也非以為法也
司馬遷有言為人君父而不通春秋之義者必蒙首
惡之名為人臣子而不通春秋之義者必陷簒弑之
罪其實皆以善為之而不知其義被之空言而不敢
辭夫不通禮義之旨至於君不君臣不臣父不父子
不子此四行者天下之大過也以天下之大過予之
受而不敢辭故春秋者禮義之大宗也遷意在是也
冬十月乙亥天王崩
三年春王正月郊牛之口傷改卜牛牛死乃不郊猶三
望
牛不曰牲未卜日也正月尚可以養牛牛死當復改
卜而遂不郊非禮也不郊而望亦非禮也天王未葬
而郊不為非禮者不以王事廢天事也
葬匡王楚子伐陸渾之戎夏楚人侵鄭秋赤狄侵齊宋
師圍曹冬十月丙戌鄭伯蘭卒葬鄭穆公
四年春王正月公及齊侯平莒及郯莒人不肯公伐莒
取向秦伯稻卒夏六月乙酉鄭公子歸生弑其君夷
楚人獻黿於鄭靈公公子宋與歸生將見宋食指動
以示歸生曰他日我如此必嘗異味及入宰夫將解
黿相視而笑公問之以告及食大夫黿召宋而弗與
也宋怒染指於鼎嘗之而出公怒欲殺之宋與歸生
謀先歸生曰畜老猶憚殺之而况君乎反譖歸生懼
而從之故書曰鄭公子歸生弑其君夷首弑君者宋
也舍宋而書歸生何也曰弑君之禍成於二人二人
不可并書將書其一而已宋首弑君其罪不疑書其
不疑則歸生可得免也歸生之罪成於不得已疑若
可免也弑君之罪不可以疑免書其疑者而其不疑
者可知也宋襄公使邾文公用鄫子于次且之社春
秋書邾人而不及宋亦猶是也
赤狄侵齊秋公如齊公至自齊冬楚子伐鄭
五年春公如齊夏公至自齊秋九月齊高固來逆叔姬
叔孫得臣卒冬齊高固及子叔姬來楚人伐鄭
六年春晉趙盾衛孫免侵陳夏四月秋八月螽冬十月
七年春衛侯使孫良夫來盟夏公會齊侯伐萊秋公至
自伐萊大旱冬公會晉侯宋公衛侯鄭伯曹伯于黑壤
八年春公至自會夏六月公子遂如齊至黃乃復辛巳
有事于太廟仲遂卒于垂壬午猶繹萬入去籥
繹者祭之明日所以賓尸也萬舞也籥管也卿佐之
喪可以廢繹矣不知廢繹而於舞之入也去其有聲
者使弗聞而已非禮也
戊子夫人嬴氏薨晉師白狄伐秦楚人滅舒蓼秋七月
甲子日有食之既冬十月己丑葬我小君敬嬴雨不克
葬庚寅日中而克葬
禮葬既有日不為雨止故送者不避塗潦而士喪禮
有潦車載蓑笠今雨而不克葬則失於無備也左氏
曰禮卜葬先遠日避不懷也卜而先遠禮也葬之日
有進無退而可以為雨止乎
城平陽楚師伐陳
九年春王正月公如齊公至自齊夏仲孫蔑如京師齊
侯伐萊秋取根牟八月滕子卒九月晉侯宋公衛侯鄭
伯曹伯會于扈晉荀林父帥師伐陳辛酉晉侯黑臀卒
于扈冬十月癸酉衛侯鄭卒宋人圍滕楚子伐鄭晉郤
缺帥師救鄭陳殺其大夫洩冶
陳靈公與孔寧儀行父通於夏姬衷其衵服以戲于
朝洩冶諫二子謀殺之公不禁故稱國以殺殺無罪
也洩冶強諫以死疑若可賢也而不免於名何也正
言於昏亂以陷於死雖無罪而君子不貴也
十年春公如齊公至自齊齊人歸我濟西田夏四月丙
辰日有食之己巳齊侯元卒齊崔氏出奔衛
齊崔杼有寵於惠公高國畏其偪也公卒而逐之書
曰齊崔氏以其族奔也公羊曰稱崔氏譏世卿也春
秋之際大夫世而弑其君者獨崔氏乎而獨譏之也
文王之治岐也仕者世禄詩曰凡周之士不顯亦世
三代之世臣國之所賴以為固也而春秋何譏耶苟
失其政竪刁陽虎皆足以為亂曾非世臣也苟失其
迹而譏之則過矣
公如齊五月公至自齊癸巳陳夏徵舒弑其君平國
徵舒陳大夫夏姬之子也靈公之惡甚矣其稱臣以
弑何也罪不及民也君以無道加其臣子臣子以弑
報之而得不名是臣得讎君而子得讎父也故罪不
及民者皆稱臣子陳徵舒蔡般是也要之失民而後
不稱臣子以民為重也
六月宋師伐滕公孫歸父如齊葬齊惠公晉人宋人衛
人曹人伐鄭秋天王使王季子來聘公孫歸父帥師伐
邾取繹大水季孫行父如齊冬公孫歸父如齊齊侯使
國佐來聘饑楚子伐鄭
十有一年春王正月夏楚子陳侯鄭伯盟于辰陵公孫
歸父會齊人伐莒秋晉侯會狄于欑函冬十月楚人殺
陳夏徵舒
陳靈公之死也孔寧儀行父奔楚故楚子伐陳謂陳
人無動吾將有討於少西氏遂入陳殺夏徵舒因縣
陳申叔時使於齊而反謂楚子曰牽牛以蹊人之田
而奪之牛蹊者信有罪矣而奪之牛罰已重矣諸侯
之從也曰討有罪也今縣陳貪其富也以討召諸侯
而以貪歸之無乃不可乎楚子曰善哉吾未之聞也
於是乃復封陳蓋楚子入陳而殺徵舒今先書楚人
殺陳夏徵舒而後書楚子入陳納公孫寧儀行父于
陳何也楚子之殺徵舒也既以滅陳而縣之矣非入
也及申叔時諫而復封陳然後得為入也孔子以其
終復封陳也故不言其滅以其始嘗滅之也故先書
殺徵舒而後書入稱人衆詞也以其討有罪也稱子
偏詞也以其入人之國而納有罪也
丁亥楚子入陳納公孫寧儀行父于陳
十有二年春葬陳靈公楚子圍鄭夏六月乙夘晉荀林
父帥師及楚子戰于邲晉師敗績秋七月冬十有二月
戊寅楚子滅蕭晉人宋人衛人曹人同盟于清丘
晉原縠宋華椒衛孔達曹人同盟于清丘曰䘏病討
貳既而陳即楚宋伐之而衛人救陳楚伐宋而晉人
不救故卿不書不實其言也
宋師伐陳衛人救陳
十有三年春齊師伐莒夏楚子伐宋秋螽冬晉殺其大
夫先縠
邲之役晉三帥皆不欲戰先縠不可故敗誅之固其
宜也然先縠先軫之後先軫晉之舊勲也晉人誅縠
而盡滅其族稱國以殺言刑之過也
十有四年春衛殺其大夫孔達
十二年陳貳于楚宋以清丘之盟故伐陳衛孔達曰
先君有約言焉不可不救也若大國討我則死之衛
人救陳既而晉人來討於是殺孔達以說孔達則有
罪矣而衛人用其言以干盟主故稱國以殺罪累上
也
夏五月壬申曹伯壽卒晉侯伐鄭秋九月楚子圍宋葬
曹文公冬公孫歸父會齊侯于榖
十有五年春公孫歸父會楚子于宋夏五月宋人及楚
人平
楚子圍宋九月而不解宋人告急于晉晉人不救乃
使華元夜入楚師登子反之床曰寡君使元以病告
敝邑易子而食析骸而㸑雖然城下之盟有以國斃
不能從也去三十里惟命是聽子反懼與之盟而告
王退三十里而與之盟宋將亡而華元能存之楚可
取宋而子反能舍之疑若可賢者其稱人何也華元
竊入楚師而劫其將子反將而劫於敵雖有善君子
不貴也易曰師出以律否臧凶故書平而不書盟為
要盟也宋之平與夾谷之會其不書盟一也
六月癸夘晉師滅赤狄潞氏以潞子嬰兒歸秦人伐晉
王札子殺召伯毛伯秋螽仲孫蔑會齊高固于無婁初
税畝
井田之法一夫百畝十畝為公田今履其餘畝復十
税一故哀公曰二吾猶不足其失蓋始於此
冬蝝生
螽子生於冬不能為害而書者亦幸之也
饑
十有六年春王正月晉人滅赤狄甲氏及留吁夏成周
宣榭火秋郯伯姬來歸冬大有年
十有七年春王正月庚子許男錫我卒丁未蔡侯申卒
夏葬許昭公葬蔡文公六月癸夘日有食之己未公會
晉侯衛侯曹伯邾子同盟于斷道
晉郤克聘于齊齊頃公帷婦人觀而笑之郤克怒請
伐之會于斷道討貳也齊侯使高國晏弱蔡朝南郭
偃會晉人辭之書曰同盟齊貳也
秋公至自會冬十有一月壬午公弟叔肸卒
十有八年春晉侯衛世子臧伐齊公伐杞夏四月秋七
月邾人戕鄫子于鄫甲戌楚子旅卒
楚莊王也吳楚之君卒而不葬葬必從其臣子之詞
吳楚之僭不可信也
公孫歸父如晉冬十月壬戌公薨于路寢歸父還自晉
至笙遂奔齊
歸父襄仲之子有寵於公欲去三桓以張公室與公
謀而聘於晉欲以晉人去之公薨季文子言於朝曰
使我殺適立庶以失大援者仲也夫遂逐東門氏歸
父還及笙壇帷復命於介既復命袒括髮三踊而出
遂奔齊大夫出聘未有言其還者奔未有言其至者
書曰歸父還自晉至笙遂奔齊蓋善其得禮也
春秋集解卷七
