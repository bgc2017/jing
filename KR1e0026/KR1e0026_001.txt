春秋集解卷一宋蘇轍撰
隱公
元年春王正月
不書即位而書正月何也言朝正於廟於是始成君
也惠公娶于宋曰孟子卒其媵聲子生隱公又娶于
宋曰仲子生桓公而惠公薨隱公立而奉之是以未
嘗即位也隱公雖長庶子也桓公雖幼適子也適子
當立而不能自立庶子不當立而能自立矣然則桓
公之立否在隱公也隱立而以奉桓其志可也而禮
則不可公羊曰立適以長不以賢立子以貴不以長
隱於是焉而辭立則未知桓之將必得立也且如桓
立則恐諸大夫之不能相幼君也然則自立而以奉
桓禮歟穀梁曰春秋貴義而不貴惠信道而不信邪
兄弟天倫也為人子受之父為人臣受之君已廢天
倫而忘君父以行小惠可謂輕千乘之國矣蹈道則
未也然則廢桓而自立禮歟兄弟之不加適庶古之
道也諸侯再娶之非禮惠公尸之矣惠公以夫人娶
之而其子可不以為適乎雖然自立以俟其長亂之
道也蓋亦立桓而已為政乎立桓而已為政及其成
人而授之於是可謂禮矣
三月公及邾儀父盟于蔑
邾子克也不書爵不名而字附庸之君未王命者也
或曰古者禮樂征伐自天子出諸侯專之非禮也凡
書皆以譏之予以為不然春秋之際王室衰矣然而
周禮猶在天命未改雖有湯武未能取而代之也諸
侯之亂舍此何以治之要之以盟會威之以征伐小
國恃焉大國畏焉猶可以少安也孔子曰桓公九合
諸侯一匡天下民到于今受其賜微管仲吾其被髮
左衽矣故春秋因其禮俗而正其得失未嘗不予也
故曰其事則齊桓晉文其文則史其義則丘竊取之
矣盟必有日月而不日失之也春秋以事繫日以日
繫月以月繫時以時繫年事成於日者日成於月者
月成於時者時不然皆失之也故崩薨卒弑葬郊廟
之祭盟戰敗入滅獲日食星變山崩地震火災凡如
此者皆以日成者也朝覲蒐狩城築作毁凡如此者
皆以時成者也會遇平如來至侵敗伐圍取救次遷
戍追襲奔叛執水旱雨電冰雪彗孛螽螟凡如此者
或以月成或以時成者也惟公即位不書日有常日
也外殺大夫不書月與日卑不以告也
夏五月鄭伯克段于鄢
段鄭伯之母弟也其母愛之封之於京將作亂大夫
請禁之鄭伯不許及聞其將襲鄭而後伐之段出奔
共段之不稱弟及公子何也段將為君非復臣也不
稱段之奔而稱鄭伯之克何也段之亂鄭伯成之也
克者何能勝也段之欲為亂久矣鄭人知之而鄭伯
不禁非不能也將養之使至於亂而加之以大戮故
雖逐之而國人不敢爭母不敢愛此鄭伯之所謂能
也故書曰鄭伯克段于鄢以示得其情也凡諸侯之
事告則書不然則否雖及滅國滅不告敗勝不告克
不書于策公羊穀梁以為諸侯之事盡於春秋也而
事為之說則過矣
秋七月天王使宰咺來歸惠公仲子之賵
魯之喪諸侯有來賵者矣皆以常事不書書宰咺尊
王命也天子之宰曰宰周公曰宰渠伯糾咺之名何
也其賵非禮也天子七月而葬同軌畢至諸侯五月
同盟至大夫三月同位至士逾月外姻至以賵惠公
則緩以賵仲子則未薨也使受命於君出而不如其
素雖正之可也季文子聘于晉求遭喪之禮而行遭
喪而以常禮行之不可未喪而以喪禮行之可乎周
雖命之咺不得行也唯命而行之以為非使也故名
仲子之不稱夫人何也非薨非葬名有所不必書也
穀梁曰仲子者惠公之母孝公之妾也禮賵人之母
則可賵人之妾則不可君子以其可辭而受之以仲
子為惠公之母疑於僖公成風故也婦人既嫁從夫
夫死從子由其夫之喪而賵之曰惠公仲子由其子
之喪而襚之曰僖公成風禮不可以賵人之妾而仲
子獨無子乎雖從其夫禮也故凡春秋之事當從史
左氏史也公羊穀梁皆意之也蓋孔子之作春秋事
亦略矣非以為史也有待乎史而後足也以意傳春
秋而不信史失孔子之意矣
九月及宋人盟于宿
言及而不言其人内之微者也宋人外之微者也或
曰皆遠而失之也宿小國也盟而以國地宿與盟也
冬十有二月祭伯來
祭伯天子之卿也不稱使非王命也不言朝未嘗朝
也天子之卿而外交於諸侯非禮也
公子益師卒
益師魯大夫也大夫之喪君不以小歛則不日以為
少恩也或曰遠而失之也
二年春公會戎于潛夏五月莒人入向無駭帥師入極
無駭之不氏未賜族也或曰未王命也古者天子賜
姓諸侯賜族楚未嘗通於周而其大夫曰屈完故氏
非王命也極小國也
秋八月庚辰公及戎盟于唐九月紀裂繻來逆女
不稱使昏禮不稱主人也裂繻之不氏何也小國之
大夫稱人其名皆特書也書裂繻以其逆女也凡女
在國稱夫人禮惟天子不親迎使上卿逆之上公臨
之諸侯親迎有故則使大夫可也
冬十月伯姬歸于紀紀子帛莒子盟于密
子帛裂繻也其盟魯故也魯人有怨于莒裂繻既昏
於魯而為魯盟莒故比之魯大夫而稱字嘉之也
十有二月乙夘夫人子氏薨
桓公之母仲子也凡公母稱夫人薨則曰夫人某氏
薨葬畢而祔于廟則曰葬我小君某氏不稱夫人則
曰某氏卒不祔于廟則不書葬仲子始娶于宋故曰
夫人子氏薨特立之廟而不祔故不書葬左氏曰不
赴于諸侯不反哭于寢不祔于姑故不曰薨不稱夫
人故不言葬考之以事皆不合失之矣
鄭人伐衞
三年春王二月己巳日有食之
凡春而書月則書王不然則否日食則曷為或日或
不日或言朔或不言朔曰某月某日朔日有食之者
食正朔也不言日夜食也不言朔朔在前也不言朔
與日朔在後也
三月庚戌天王崩夏四月辛夘君氏卒
聲子也隱公將不終為君故不稱夫人不稱子氏而
稱君氏何也哀公之母曰姒氏卒哀未君也隱既君
矣不稱子氏而稱君氏著其君也詩曰母氏聖善又
曰伯氏吹壎仲氏吹篪禮曰汰哉叔氏又曰哭於賜
氏皆非姓也猶曰君氏云爾公羊穀梁曰此尹氏也
尹氏者天子之大夫也天王崩為魯主故卒之王子
虎劉卷皆天子之大夫也其卒未嘗不名使尹氏嘗
為諸侯主矣則將名之其曰尹氏而不名非尹氏也
蓋君氏也
秋武氏子來求賻
武氏子者天子之大夫也其稱武氏子何也未畢喪
孤未爵也未爵而使之非正也不言使桓未君也歸
死者曰賵歸生者曰賻歸之正也求之非正也周雖
不求魯不可以不歸魯雖不歸周不可以求之交譏
之也
八月庚辰宋公和卒
禮天子曰崩諸侯曰薨大夫曰卒春秋薨魯君而卒
諸侯魯史也其書來赴也其名與魯通也凡諸侯同
盟名於載書朝聘會問皆以名通故卒則書名不然
則否左氏曰凡諸侯同盟死則赴以名禮君薨赴於
他國曰寡君不禄臣子而名其先君非禮也
冬十有二月齊侯鄭伯盟于石門癸未葬宋穆公
魯往會故書春秋以魯故卒諸侯及其葬則雖子男
稱公何也會者在外信其臣子之詞也
四年春王二月莒人伐杞取牟婁戊申衞州吁弑其君
完
衞莊公之世子完庶子州吁州吁有寵而好兵公弗
禁公卒州吁弑完而自立凡弑君稱君君無道也稱
臣臣之罪也稱君則曷為或稱人或稱國稱國以弑
大臣弑之也稱人以弑衆人弑之也稱臣則曷為或
氏或不氏不氏惡之甚也且州吁將以為君非復臣
也
夏公及宋公遇于清
禮盛曰會簡曰遇
宋公陳侯蔡人衞人伐鄭秋翬帥師會宋公陳侯蔡人
衞人伐鄭
二年鄭人伐衞州吁將報之以宋公子馮之在鄭也
使告于宋帥陳蔡而伐之宋公使來乞師公不義州
吁而辭焉公子翬請以師會之公弗許固請而行故
不稱公子公羊穀梁曰翬之不稱公子與弑公也夫
翬之伐鄭未嘗弑也且弑君而以不氏為貶而足乎
不足不若不貶之愈也
九月衞人殺州吁于濮
州吁未能和其民使石厚求定於石碏石碏教之朝
陳而求覲於王厚從州吁如陳石碏告陳人圖之陳
人執之而請涖於衞衞人殺之于濮稱人以殺衆詞
也言衞人皆欲殺之也州吁既為君矣其曰殺州吁
何也不能君也
冬十有二月衞人立晉
衞人逆公子晉于邢而立之不言晉歸于衞而書曰
衞人立晉何也言歸則晉求入也言立則人立之也
世子之不言立固其所也非世子未有不立而立者
也雖非其所然而衞人之所共立蓋許之也其不稱
公子何也將以為君非復臣也
五年春公矢魚于棠夏四月葬衞桓公秋衞師入郕九
月考仲子之宮初獻六羽
考成也諸侯不二嫡仲子不得祭於惠公之廟以桓
故為之宮禮也天子八佾諸侯六大夫四士二魯以
周公祭文王文王周公之廟用八諸公因之非禮也
隱公問於衆仲於是初獻六羽不言佾羽而不干婦
人無所事武也公羊穀梁曰初獻六羽始僭諸公也
天子八佾公六諸侯四然則大夫二而士無佾矣可
乎
邾人鄭人伐宋
宋人取邾田故邾人請於鄭以伐之凡班序上下以
國之大小而盟會征伐以主者先邾小而先鄭主兵
也
螟冬十有二月辛巳公子彄卒宋人伐鄭圍長葛六年
春鄭人來渝平
公之為公子也與鄭人戰于狐壤止焉五年邾鄭伐
宋宋人使來告命公聞其入郛也將救之問於使者
曰未及國公怒弗救故鄭人來渝平和而不盟曰平
言渝棄舊怨也
夏五月辛酉公會齊侯盟于艾秋七月冬宋人取長葛
七年春王三月叔姬歸于紀
伯姬之娣待年於國不與嫡皆行也媵不書書叔姬
賢之也吳無君無大夫賢季子而書吳使札來聘亦
猶是也若賢不得書必貴而後書則是以位而蔑德
也小國無大夫至於接我則書是不可以廢事也位
不可以廢事而獨可以廢賢乎
滕侯卒夏城中丘齊侯使其弟年來聘
凡稱弟母弟也異母則稱公子各從其親者稱之也
秋公伐邾冬天王使凡伯來聘戎伐凡伯于楚丘以歸
戎嘗朝周發幣于公卿凡伯弗賓故伐之不言獲而
言以歸尊王官也穀梁曰戎者衞也戎衞者為其伐
天子之使也稱衞則衞可見戎衞則衞不見而何以
為貶乎
八年春宋公衞侯遇于垂三月鄭伯使宛來歸祊庚寅
我入祊
祊者天子廵守鄭人助祭太山之邑也鄭伯曷為以
其邑與魯將以易許田也許田者魯朝宿於成周之
邑也周衰天子不廵守諸侯不朝祊近魯許田近鄭
是以易之天子在焉而私易田其言使宛來歸祊鄭
之罪也曷為不言以許田與鄭事未定也宛之不氏
貶之也或曰鄭大夫之未賜族者也
夏六月己亥蔡侯考父卒
蔡未通而名者蓋通於惠公之世也
辛亥宿男卒
宿嘗通矣其不名失之也
秋七月庚午宋公齊侯衞侯盟于瓦屋八月葬蔡宣公
九月辛夘公及莒人盟于浮來螟冬十有二月無駭卒
九年春天王使南季來聘三月癸酉大雨震電庚辰大
雨雪挾卒夏城郎秋七月冬公會齊侯于防
十年春王二月公會齊侯鄭伯于中丘夏翬帥師會齊
人鄭人伐宋六月壬戌公敗宋師于菅辛未取郜辛巳
取防秋宋人衞人入鄭宋人蔡人衞人伐戴鄭伯伐取
之冬十月壬午齊人鄭人入郕
十有一年春滕侯薛侯來朝夏公會鄭伯于時來秋七
月壬午公及齊侯鄭伯入許冬十有一月壬辰公薨
公子翬將為公殺桓公以求大宰公不許翬懼反譖
公於桓公與之謀而弑之不書弑諱之也薨而不地
隱之不忍地也不書葬不成喪也公羊穀梁曰賊不
討不書葬讎在内也讎在外則何以書葬君子詞也
若隱公之禍將誰討乎蓋將討乎桓公隱亡而討桓
將誰使為君隱亡而討桓是重亂也故隱亡則桓君
矣討君之難孰與討齊之難不討齊則葬之不討君
則不葬非訓也故凡弑君不書葬不成喪也隱十年
無正事不在正月也公羊曰隱不有其正穀梁曰隱
不自正亦有事在正月而不書者乎蓋未之有也未
之有也不書宜矣
春秋集解卷一
