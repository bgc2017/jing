春秋集解卷四宋蘇轍撰
閔公
元年春王正月
閔公子般之庶弟不言即位繼故也親之非父也尊
之非君也繼之如君父也者受國焉耳
齊人救郉夏六月辛酉葬我君莊公秋八月公及齊侯
盟于落姑季子來歸
慶父之賊子般也季友奔陳君幼國亂魯人思其賢
請於齊侯而復之齊侯使召諸陳公次于郎以待之
蓋魯大夫之出未有言其至者也書曰季子來歸喜
之也不書其出子般之難力不能禁為之諱之也
冬齊仲孫來
齊仲孫湫來省難歸曰不去慶父魯難未巳桓公曰
若之何而去之曰難不已將自斃君其待之公曰魯
可取乎對曰猶秉周禮未可動也故書曰齊仲孫來
存魯亡魯制在仲孫非齊侯之所使也不書其名嘉
之也其言來非盟且非聘也公羊穀梁曰齊仲孫者
公子慶父也謂之齊仲孫外之也魯慶父而謂之齊
仲孫春秋豈嘗然乎
二年春王正月齊人遷陽夏五月乙酉吉禘于莊公
禘吉祭也禮三年之喪畢而禘于太廟以正昭穆今
未三年而用吉禮以禘于莊廟故書曰吉禘于莊公
不稱莊宫何也用其禮物以祭莊公而不及羣廟也
秋八月辛丑公薨
慶父使卜齮賊公于武闈故書公薨而不地不書葬
不成喪也
九月夫人姜氏孫于邾
夫人通於慶父欲立之閔公之薨夫人與知之故出
奔不言奔諱之也
公子慶父出奔莒
慶父之賊子般而奔齊也書曰公子慶父如齊其弑
閔公而奔莒也書曰公子慶父出奔莒何也方其賊
般而奔齊也君臣之義當誅矣季子推兄弟之恩因
其出奔而緩之可也及其復弑閔公也雖欲以兄弟
置之不可得矣故正其罪而書出奔於是季友以賂
求慶父於莒而殺之然而春秋不書刺公子慶父何
也季子以兄弟故殺之於隱不名其罪也然則叔牙
之死也曰公子牙卒而慶父不卒何也牙之罪不見
故可以言卒也慶父之罪見於出奔矣不可復卒也
蓋莊閔之際禍發於兄弟季子處之義行於不得已
而恩施於不可復加春秋蓋善之也
冬齊高子來盟
此齊高傒也其盟平魯亂也不言使不書其名猶仲
孫也
十有二月狄入衞鄭棄其師
鄭文公惡高克之為人使將兵而禦狄于河上久而
不召師潰而歸高克奔陳鄭之所惡者高克也而幷
不反其衆則是棄其師也
春秋集解卷四
