春秋集觧春秋類
提要
(臣)等謹按春秋集觧三十卷宋吕本中撰舊刻題
吕祖謙誤也本中字居仁好問之子宋史本𫝊載
靖康初官祠部員外郎紹興六年賜進士擢起
居舍人八年遷中書舍人兼侍講權直學士
院學者稱為東萊先生故趙希弁讀書附志
稱是書為東萊先生撰後人因祖謙與朱子
游其名最著故亦稱為東萊先生而本中以
詩擅名詩家多稱吕紫薇東萊之號稍𨼆遂
移是書于祖謙不知陳振孫書錄解題載是
書固明云本中撰也朱彛尊經義考嘗辨正
之惟以宋志作十二卷為疑然卷帙分合古今每易不
獨此書為然况振孫言是書自三𫝊而下集
諸儒之說不過陸氏兩孫氏兩劉氏蘇氏程
氏許氏胡氏數家採擇頗精全無自已議論
以此本考之亦合知舊刻誤題審矣惟宋志
此書之外别出祖謙春秋集解三十卷稍為
牴牾疑宋末刻本已析其原卷改題祖謙故
相沿訛異史亦因之重出耳祖謙年譜備載
所著諸書俱有年月而春秋集解獨不載固
其確証不必更以他說疑也本中嘗撰江西
宗派圖又有紫薇詩話皆盛行于世世多以
文士目之而經學深邃乃如此林之竒從之
受業復以其學授祖謙其淵源蓋有自矣乾
隆四十三年五月恭校上
總纂官(臣)紀盷(臣)陸錫熊(臣)孫士毅
總校官(臣)陸費墀
春秋集解引
予少而治春秋時人多師孫明復謂孔子作春秋略盡
一時之事不復信史故盡棄三傳無所復取予以為左
丘明魯史也孔子本所據依以作春秋故事必以丘明
為本杜預有言丘明授經於仲尼身為國史躬覽載籍
其文緩其旨遠將令學者原始要終尋其枝葉究其所
窮優而柔之使自求之饜而飫之使自趨之若江海之
浸膏澤之潤渙然冰釋怡然理順斯言得之矣至於孔
子之所予奪則丘明容不明盡故當參以公穀啖趙諸
人然昔之儒者各信其學是己而非人是以多窒而不
通老子有言學不學復衆人之所過以輔萬物之自然
而不敢為予竊師此語故循理而言言無所係理之所
至如水之流東西曲直勢不可常要之於通而已近歲
王介甫以宰相解經行之於世至春秋漫不能通則詆
以為斷爛朝報使天下士不得復學嗚呼孔子之遺言
而凌滅至此非獨介甫之妄亦諸儒講解不明之過也
故予始自熙寧謫居高安覽諸家之說而裁之以義為
集解十二卷及今十數年矣每有暇輒取觀焉得前說
之非隨亦改之紹聖之初遷於南方至元符元年凡三
易地最後卜居龍川之白雲橋杜門無事凡所改定亦
復非一覽之灑然而笑蓋自謂無憾矣南荒士人無可
與論說者顧謂子遜仰之彌高鑚之彌堅瞻之在前忽
焉在後此孔子之不可及而顔子之所太息也而况於
予哉安知後世不復有能規予過者其於昔之諸儒或
庶幾焉耳汝能傳予說使後生有聞焉者千歲之絶學
儻在於是也二年閏九月八日志
