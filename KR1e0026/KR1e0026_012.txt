春秋集解卷十二宋蘇轍撰
哀公
元年春王正月公即位楚子陳侯隨侯許男圍蔡
定六年鄭滅許今復見者楚封之也
鼷鼠食郊牛改卜牛夏四月辛巳郊秋齊侯衞侯伐晉
冬仲孫何忌帥師伐邾
二年春王二月季孫斯叔孫州仇仲孫何忌帥師伐邾
取漷東田及沂西田癸巳叔孫州仇仲孫何忌及邾子
盟于句繹
三子伐邾邾人賂以沂漷之田乃受盟再序大夫季
孫不盟也
夏四月丙子衞侯元卒滕子來朝晉趙鞅帥師納衞世
子蒯聵于戚
定十四年蒯聵將殺南子不克而出靈公卒衞人將
立蒯聵之弟郢郢乃立蒯聵之子輒夫蒯聵得罪于
靈公而出則非世子矣其以世子書之何也以為靈
公之卒衞人嘗立郢郢立則蒯聵非世子雖拒之可
也衞人廢蒯聵而立輒則蒯聵猶世子也何也蒯聵
廢則輒不當立輒立則蒯聵不廢靈公廢之而衞人
立其子以成之雖欲不以世子名之可乎然則以世
子名之何為而可曰不幸而立輒則輒當辭辭而不
獲則致國乎蒯聵如是而後可子路問於孔子曰衛
君待子而為政子將奚先曰必也正名乎名不正則
言不順言不順則事不成事不成則禮樂不興禮樂
不興則刑罰不中刑罰不中則民無所措手足故君
子名之必可言也言之必可行也君子於其言無所
苟而已矣若輒以世子之子立而拒世子蒯聵稱世
子而不得立得為正名乎雖然世子不言納世子當
立者也當立者無所事納矣稱世子而言納見其非
世子而衞人以為世子耳
秋八月甲戌晉趙鞅帥師及鄭罕達帥師戰于鐵鄭師
敗績冬十月葬衞靈公十有一月蔡遷于州來蔡殺其
大夫公子駟
元年楚將遷蔡于江汝之間蔡於是請遷于吳書曰
蔡遷于州來自遷也蔡請遷于吳既而悔之吳以師
遷之故殺駟以說稱國以殺非其罪也
三年春齊國夏衞石曼姑帥師圍戚
曼姑為子圍父知其不義故推齊使為兵首從而書
之罪之也
夏四月甲午地震五月辛卯桓宮僖宮災季孫斯叔孫
州仇帥師城啓陽宋樂髠帥師伐曹秋七月丙子季孫
斯卒蔡人放其大夫公孫獵于吳冬十月癸卯秦伯卒
叔孫州仇仲孫何忌帥師圍邾
四年春王二月庚戌盜殺蔡侯申蔡公孫辰出奔吳葬
秦惠公宋人執小邾子夏蔡殺其大夫公孫姓公孫霍
當書蔡人殺其大夫不言人闕文也
晉人執戎蠻子赤歸于楚
楚人圍蠻氏蠻子赤奔晉楚人求之晉人執而子之
晉主諸侯而為楚執其所滅罪之也僖二十八年晉
侯入曹執曹伯卑宋人其不曰卑楚人而曰歸于楚
何也曹非宋有而蠻子楚之所滅也
城西郛六月辛丑亳社災
亳社商社也周之滅商也以其社賜諸侯所謂亡國
之社也亡國之社必屋故災也
秋八月甲寅滕子結卒冬十有二月葬蔡昭公葬滕頃
公
五年春城毗夏齊侯伐宋晉趙鞅帥師伐衞秋九月癸
酉齊侯杵臼卒冬叔還如齊閠月葬齊景公
春秋不書閏月此其書閏何也喪事不數閏譏其以
閏月葬也
六年春城邾瑕晉趙鞅帥師伐鮮虞吳伐陳夏齊國夏
及高張來奔
齊景公無適子諸子鬻姒之子荼嬖公疾使國夏及
高張立荼寘羣公子於萊公卒陳乞將立陽生乃與
諸大夫謀先逐國高
叔還會吳于柤秋七月庚寅楚子軫卒齊陽生入于齊
陳乞召陽生于魯而匿之其家諸大夫莫之知且荼
猶在也故書入不稱公子將為君
齊陳乞弑其君荼
陳乞立陽生而遷荼於賴陽生使朱毛殺荼書曰陳
乞弑其君乞雖不弑而弑君之禍乞為之也
冬仲孫何忌帥師伐邾宋向巢帥師伐曹
七年春宋皇瑗帥師侵鄭晉魏曼多帥師侵衞夏公會
吳于鄫秋公伐邾八月己酉入邾以邾子益來
魯入邾以邾子益來而不言滅何也邾大夫茅夷馮
保於茅請救於吳明年吳為之伐魯魯復邾子故不
言滅邾既滅矣幸而得復故邾雖無君而於出名之
在外曰以歸在内曰以來内外之别也
宋人圍曹冬鄭駟弘帥師救曹
八年春王正月宋公入曹以曹伯陽歸
此滅曹也其不言滅何也曹伯陽好田弋曹之鄙人
公孫彊獲白鴈而獻之且言田弋之說說之因訪政
事大說之彊言覇說於曹伯曹伯從之乃背晉而奸
宋宋人伐之晉人不救書曰宋公入曹而不書滅言
自滅也猶虞之滅言晉人執虞公而不言滅也
吳伐我
不言西鄙而直言伐我兵加于國都也於是為城下
之盟而還不書諱之也
夏齊人取讙及闡
齊侯之在魯也季康子以其妹妻之即位而逆之季
魴侯通焉女言其情弗敢與也齊侯怒故取讙及闡
歸邾子益于邾
齊侯以季姬故請師於吳將以伐魯故懼而歸邾子
秋七月冬十有二月癸亥把伯過卒齊人歸讙及闡
魯歸季姬于齊故齊人歸二邑不言來歸歸邑而不
遣使也
九年春王二月葬把僖公宋皇瑗帥師取鄭師于雍丘
夏楚人伐陳秋宋公伐鄭冬十月
十年春王二月邾子益來奔
八年魯歸益于邾益為無道吳討而囚之使其大夫
奉其太子革以為政故出
公會吳伐齊
會夷狄以伐中國惡莫甚焉
三月戊戌齊侯陽生卒
八年齊侯請師于吳將以伐魯既而季姬有寵乃辭
吳師吳子怒反與公伐齊齊人殺其君以說而以疾
赴春秋從而書之猶鄭髠頑也
夏宋人伐鄭晉趙鞅帥師侵齊五月公至自伐齊葬齊
悼公衛公孟彄自齊歸于衞
彄蒯聵之黨也靈公既沒則彄之歸無難矣
薛伯夷卒秋葬薛惠公冬楚公子結帥師伐陳吳救陳
十有一年春齊國書帥師伐我夏陳轅頗出奔鄭
轅頗為司徒賦封田以嫁公女有餘以為已大器故
國人逐之
五月公會吳伐齊甲戌齊國書帥師及吳戰于艾陵齊
師敗績獲齊國書
戰不言公公會伐而不會戰也
秋七月辛酉滕子虞母卒冬十有一月葬滕隱公衞世
叔齊出奔宋
齊初娶于宋子朝其娣嬖子朝出孔文子使齊出其
妻而妻之齊寘其初妻之娣於犂如二妻文子怒而
奪其妻或淫於外州外州人奪之軒以獻耻是二者
故出
十有二年春用田賦
丘賦之法因其田財通出馬一匹牛三頭今别其田
及家財各為一賦故曰田賦譏重斂也
夏五月甲辰孟子卒
孟子昭公夫人吳女也不稱夫人姬氏諱娶同姓也
不書葬不祔于廟也語曰公娶于吳為同姓謂之吳
孟子然則孟子者魯人之所以號昭夫人也春秋因
而書之耳
公會吳于槖臯秋公會衞侯宋皇瑗于鄖宋向巢帥師
伐鄭冬十有二月螽
周之十二月夏之十月不當有螽蓋失閏也故季孫
問於仲尼仲尼曰丘聞之火伏而後蟄者畢今火猶
西流司歷過也
十有三年春鄭罕達帥師取宋師于嵒夏許男成卒公
會晉侯及吳子于黃池
襄十年會于柤十四年會于向皆書曰魯會諸侯會
吳于某以吳為會故也其餘非以吳為會則書吳與
諸侯齒故戚之會吳以鄫故稱人黃池之會吳以晉
侯故稱子不可言晉侯吳故也公羊曰吳稱子吳主
會也穀梁曰進之也夫晉方主會而曰吳主會吳方
凌虐小國而曰進之可乎然則以晉侯及吳子何也
春秋有以邑相及有以大夫相及皆非義也猶以晉
侯及吳子也
楚公子申帥師伐陳於越入吳秋公至自會晉魏曼多
帥師侵衞葬許元公九月螽冬十有一月有星孛于東
方
旦而孛見故不得其次也
盜殺陳夏區夫
稱盜微者也
十有二月螽
十有四年春西狩獲麟
狩而不地為獲麟書略之也麟仁獸也出非其時孔
子以自况也故春秋終焉然則春秋始於隱公而終
於哀公何也自周之衰天下三變而春秋舉其中焉
耳其始也雖幽厲失道王室昏亂而禮樂征伐猶出
於天子諸侯畏周之威不敢肆也雖春秋將何施焉
及其中也平王東遷而周室不競諸侯自為政周道
陵遲夷於列國迨隱之世習以成俗不可改矣然而
文武成康之德猶在民未忘周也故齊桓晉文相繼
而起莫不秉大義以尊周室會盟征伐以王命為首
諸侯順之者存逆之者亡雖齊晉秦楚之強義之所
在天下予之義之所去天下叛之世雖無王而其法
猶在也故孔子作春秋推王法以䋲不義知其猶可
以此治也及其終也定哀以來齊晉既衰政出於大
夫繼之以吳越荆蠻之衆横行於中國以勢力相吞
滅禮義無所復施刑政無所復加雖欲舉王法以䋲
之而諸侯習於凶亂不可告語風俗靡然日入戰國
是以春秋終焉由此觀之則春秋起於五伯之始而
止於戰國之初隱哀適其時耳孔子曰禮樂征伐自
諸侯出十世希不失矣自大夫出五世希不失矣自
隱至昭而逐於季氏凡十世自宣至定而制於陽虎
凡五世蓋自隱以來諸侯始專而五伯之形成獲麟
之歲齊田常弑簡公自是以專齊其後二十八年韓
趙魏自是以分晉而戰國之形成左丘明傳春秋止
於知伯之亡古之達者蓋知之歟孟子曰王者之迹
熄而詩亡詩亡然後春秋作夫二雅終於幽王而春
秋作於平王蓋與變風止於陳靈陳靈之後六十餘
年而獲麟變風之所不刺則春秋之所不書也
春秋集解卷十二
