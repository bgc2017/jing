春秋集解卷五宋蘇轍撰
僖公
元年春王正月齊師宋師曹師次于聶北救郉夏六月
郉遷于夷儀
諸侯救郉郉人潰出奔師師遂逐狄人具郉器用而
遷之師無私焉故書曰郉遷于夷儀言自遷也
齊師宋師曹師城郉
城郉之師則救郉之師也何以復序善城郉也
秋七月戊辰夫人姜氏薨于夷齊人以歸
夫人薨不地在外則地哀姜孫于邾齊人取而殺之
于夷以其尸歸不言殺諱之也君子以齊人之殺哀
姜為已甚矣女子從人者也雖其有罪非齊之所治
也
楚人伐鄭
荆自此改號曰楚交通中國春秋始以人書之然猶
君臣同辭凡書其君臣者皆特書也
八月公會齊侯宋公鄭伯曹伯邾人于檉九月公敗邾
師于偃冬十月壬午公子友帥師敗莒師于酈獲莒拏
莒人責慶父之賂季友敗之而獲莒子之弟拏特書
喜之也凡徒執曰執兵執曰獲諸侯戰而死曰滅生
曰獲大夫生死皆曰獲
十有二月丁巳夫人氏之喪至自齊
齊人殺哀姜而以其尸歸絶之於魯僖公請而葬之
不稱姜氏何也文姜之孫也不稱姜氏以為義當絶
齊也哀姜之死齊既自絶之矣是以不稱姜也然則
曷為不於其薨葬焉去之薨葬盡禮雖欲去之而不
可得故於其至焉去之也
二年春王正月城楚丘
狄之入衞也衛之遺民男女七百三十人益之以共
滕之民立戴公以廬于漕桓公使公子無虧戍之歸
公祭服乘馬凡為國之用戴公卒文公立桓公於是
帥諸侯城楚丘而封之不言諸侯魯後至不及序也
不言城衞衞未遷也
夏五月辛巳葬我小君哀姜虞師晉師滅下陽
晉侯以屈產之乘與垂棘之璧請假道於虞以伐虢
虞公許之宫之竒諫不聽遂滅夏陽晉主兵而先書
虞賄故也夏陽虢之邑也非國而曰滅夏陽滅而虢
亡也五年晉遂滅虢因以滅虞則其滅虢也無難矣
故於夏陽以滅言之而五年不書滅虢盖歸罪於虞
也
秋九月齊侯宋公江人黃人盟于貫冬十月不雨楚人
侵鄭
三年春王正月不雨夏四月不雨
僖公憂民勤雨故每於首月必書不雨
徐人取舒
舒附庸之國也徐取之以自屬故不言滅春秋書徐
皆不稱人以其夷故也稱徐人羡文也
六月雨秋齊侯宋公江人黃人會于陽榖冬公子友如
齊涖盟楚人伐鄭
四年春王正月公會齊侯宋公陳侯衞侯鄭伯許男曹
伯侵蔡蔡潰遂伐楚次于陘
二年楚人侵鄭三年楚人伐鄭齊桓公會諸侯于陽
榖為鄭謀楚將以諸侯伐之而未行桓公與蔡姬乘
舟于囿蕩公公懼禁之不可公怒歸之而未絶也蔡
人嫁之至是因諸侯之師以侵蔡蔡潰遂伐楚責包
茅之不入故蔡曰侵楚曰伐然蔡小國也以齊侵之
不待諸侯諸侯之師實為楚動而春秋書其迹先侵
蔡而後伐楚若以蔡故勤諸侯言私欲之害也凡民
迯其上曰潰在上曰迯楚人方強齊將綏之以德故
次于陘以待之既而楚屈完來求盟因而許之雖有
諸侯之衆而不用盖伯者之師求以服人而已非若
後世必以戰勝為功也二十八年晉楚戰于城濮晉
文公退三舍避楚楚成得臣從之不已而後戰方其
退三舍而楚還則文公亦將不戰矣由此觀之桓文之
於用兵皆求服人而不求必勝也
夏許男新臣卒
卒于師也不言卒于師師未訖事也曹伯廬之卒于
會也書曰卒師訖事也穀梁曰諸侯死于國不地死
于外地死于師而不地内桓師也雖内桓師使既訖
事不可不地也
楚屈完來盟于師盟于召陵
屈完楚大夫也楚子使完如師以觀齊完見齊之盛
因而求盟故不稱使書曰楚屈完來盟于師制在完
也於是齊桓退舍以禮楚故復書曰盟于召陵言非
陘也
齊人執陳轅濤塗
齊師之退也濤塗不欲其道於陳與鄭申侯謀而告
於齊侯請出於東方觀兵於東夷循海而歸齊侯許
之申侯見曰師老矣若出於東方而遇敵懼不可用
也若出於陳鄭之間共其資糧屝屨其可也齊侯悦
與之虎牢而執濤塗書曰齊人執轅濤塗執有罪也
秋及江人黃人伐陳八月公至自伐楚葬許穆公冬十
有二月公孫茲帥師會齊人宋人衞人鄭人許人曹人
侵陳
伐陳侵陳皆討濤塗之不忠也前曰伐當其罪也後
曰侵己甚也
五年春晉侯殺其世子申生
晉侯之嬖曰驪姬生奚齊將立之故殺其世子申生
父子兄弟人之大倫也而至於相殺則人倫廢矣故
凡殺世子母弟必稱其君且世子母弟之親非君殺
之無能殺之者矣是以責之君也
杞伯姬來朝其子
僖公之母成風在焉則伯姬歸寧禮也諸侯之子代
父而朝禮之變也弱而從其母以朝非禮也
夏公孫兹如牟公及齊侯宋公陳侯衞侯鄭伯許男曹
伯會王世子于首止
惠王世子鄭也王以惠后故將廢鄭而立帶故齊桓
帥諸侯而會之以定其位世子不名而殊會尊之也
首止之會非王志也帥諸侯以定世子為義也然而
諸侯不以王命而會世子世子不以王命而出會諸
侯衰世之事也
秋八月諸侯盟于首止
稱諸侯明王世子不盟也將君天下不敢與之盟也
鄭伯逃歸不盟
王惡齊桓之定世子鄭也使周公召鄭伯曰吾撫女
以從楚輔之以晉可以少安鄭伯喜于王命而畏齊
故迯歸不盟雖有王命而棄大信以從不義書曰迯
歸罪之也
楚人滅弦弦子奔黃九月戊申朔日有食之冬晉人執
虞公
晉侯復假道於虞以伐虢宫之竒復諫不聽遂滅虢
師還館於虞襲虞滅之執虞公及其大夫井伯不言
晉之滅虞虞自滅也秦之取梁也書曰梁亡而不及
秦以為梁自亡也晉之滅虞也書曰晉人執虞公而
不言晉人滅虞以為虞自滅而晉人執其君耳虞公
之不名未通也凡執諸侯稱侯以執伯討也稱人以
執私執之也執諸侯重於執大夫故得以斥其君也
六年春王正月夏公會齊侯宋公陳侯衞侯曹伯伐鄭
圍新城
新城新密也鄭所以不時城也齊桓聲其罪以告諸
侯故書曰新城
秋楚人圍許諸侯遂救許
義見上圍新城
冬公至自伐鄭
七年春齊人伐鄭夏小邾子來朝鄭殺其大夫申侯
陳轅濤塗怨鄭申侯之反已於召陵也故勸之城其
賜邑遂譖諸鄭伯曰美城其賜邑將以叛也及齊人
伐鄭鄭殺申侯以說故稱國以殺言非其罪也
秋七月公會齊侯宋公陳世子款鄭世子華盟于寗母
曹伯班卒公子友如齊冬葬曹昭公
八年春王正月公會王人齊侯宋公衞侯許男曹伯陳
世子款盟于洮
七年惠王崩世子鄭以叔帶之難懼不立不發喪而
告難于齊於是盟于洮王人與盟謀王室也
鄭伯乞盟
寗母之會鄭世子華言於齊侯請去洩氏孔氏子人
氏三族而以鄭為内臣桓公將許之管仲曰君若綏
之以德加之以訓辭而帥諸侯以討鄭鄭將覆亡之
不暇豈敢不懼若總其罪人以臨之鄭有辭矣何懼
君其勿許鄭必受盟齊侯辭焉於是鄭伯請盟書曰
鄭伯乞盟而不列于會以其迯盟賤之也賤鄭所以
貴齊也
夏狄伐晉秋七月禘于太廟用致夫人
禘三年大祭也太廟周公廟也記曰季夏六月以禘
禮祀周公於太廟七月非其時也夫人哀姜也其死
也魯人以夫人終之矣然以其有罪而戮於齊不列
於太廟者八年矣至是始致其主於太廟也夫稱夫
人而不列於太廟非禮也舉罪人而致之太廟亦非
禮也其曰用者不宜用者也特言夫人何也哀姜得
罪於宗廟而戮死於齊且無後於國則既自絶於魯
矣雖不以夫人終之可也而魯人以夫人終之立之
主而祔之廟雖欲不致之太廟不可得矣故於其致
也特稱夫人言其所以得致者惟為夫人故也公羊
曰譏以妾為妻也榖梁曰譏以妾母為夫人也此皆
意之之辭也求其說而不得是以為此辭也
冬十有二月丁未天王崩
九年春王三月丁丑宋公御說卒夏公會宰周公齊侯
宋子衞侯鄭伯許男曹伯于葵丘
周公以三公兼冡宰故曰宰周公宋桓公未葬而襄
公會諸侯非禮也凡在喪公侯曰子
秋七月乙酉伯姬卒九月戊辰諸侯盟于葵丘甲子晉
侯佹諸卒冬晉里克殺其君之子奚齊
晉侯殺適立庶晉人不順故里克殺奚齊然奚齊則
無罪不稱弑其君而稱殺其君之子何也未葬也春
秋於子般子野之卒皆以未葬故名未葬而名則未
君也未可以稱君而繫之其君著其將君也榖梁曰
其君之子云者國人不子也豈有其君之子而國人
不子者乎且國人之不子奚齊與卓均耳不子奚齊
而君卓可乎
十年春王正月公如齊狄滅温温子奔衞晉里克弑其
君卓及其大夫荀息
卓奚齊之弟也荀息奚齊之傅也晉侯疾召荀息曰
以是藐諸孤辱在大夫其若之何對曰臣竭其股肱
之力繼之以忠貞其濟君之靈也不濟則以死繼之
及里克殺奚齊荀息將死之人曰不如立卓子而輔
之荀息立卓以葬里克殺卓于朝荀息死之卓之稱
君既葬且逾年也
夏齊侯許男伐北戎晉殺其大夫里克秋七月冬大雨
雪
十有一年春晉殺其大夫㔻鄭父
㔻鄭里克之黨也惠公既殺里克㔻鄭言於秦伯請
出晉君而納重耳鄭則有罪矣然鄭之謀由殺里克
致之也故稱國以殺言君亦過也
夏公及夫人姜氏會齊侯于陽榖秋八月大雩冬楚人
伐黃
十有二年春王三月庚午日有食之夏楚人滅黃秋七
月冬十有二月丁丑陳侯杵臼卒
十有三年春狄侵衞夏四月葬陳宣公公會齊侯宋公
陳侯衞侯鄭伯許男曹伯于鹹秋九月大雩冬公子友
如齊
十有四年春諸侯城緣陵夏六月季姬及鄫子遇于防
使鄫子來朝
鄫季姬也季姬來寧公怒鄫子之不朝也止而絶其
昏故遇于防而使來朝非禮也不稱鄫季姬絶也然
春秋未有書季姬歸于鄫者或者鄫子之未為君也
歸之歟亦未有書鄫季姬來者來而遂止之則絶也
絶則非寧也亦未有書鄫季姬來歸者季姬非出於
鄫也故皆不書盖諱之也公羊榖梁曰非使來朝也
使來請己也夫女子也而會諸侯使來請己事盖有
至此者乎
秋八月辛卯沙鹿崩狄侵鄭冬蔡侯肸卒
十有五年春王正月公如齊楚人伐徐三月公會齊侯
宋公陳侯衞侯鄭伯許男曹伯盟于牡丘遂次于匡公
孫敖帥師及諸侯之大夫救徐
牡丘之諸侯也諸侯次于匡而遣大夫救徐義與聶
北之師同
夏五月日有食之秋七月齊師曹師伐厲
厲楚之與國伐厲所以救徐也
八月螽九月公至自會季姬歸于鄫
鄫子既朝乃使婦之故書曰歸于鄫
己卯晦震夷伯之廟冬宋人伐曹楚人敗徐于婁林十
有一月壬戌晉侯及秦伯戰于韓獲晉侯
晉侯之入秦伯之力也既入而背其賂晉饑秦輸之
粟秦饑晉閉之糴故秦伯伐晉曲在晉也諸侯之獲
皆言以歸書獲晉侯而不言以歸罪之也凡諸侯失
地則名晉侯之不名何也出而國有君者於出名之
出而國無君者於歸名之要之皆失地也而國無君
者有歸之道焉耳是以不名其出也不言晉師敗績
舉君獲為重也
十有六年春王正月戊申朔隕石于宋五
隕星也莊五年書曰星隕如雨見星之隕而不見其
為石也今曰隕石于宋五見其為石而不見星之隕
也
是月六鷁退飛過宋都
鷁大鳥也退飛逆飛也書失常也書是月言非戊申
也何以不日失之也
三月壬申公子季友卒
凡公子以伯仲字者於其卒皆稱其字以兄弟錄之
也季友仲遂叔肸是也惟牙以罪死故曰公子牙卒
絶不以兄弟數也
夏四月丙申鄫季姬卒秋七月甲子公孫兹卒冬十有
二月公會齊侯宋公陳侯䘙侯鄭伯許男邢侯曹伯于
淮
十有七年春齊人徐人伐英氏
英氏楚之屬也故齊人為徐伐之以報婁林之役徐
之稱人何也與齊人序稱齊人不可不稱徐人也
夏滅項
魯滅之也公羊榖梁曰此齊滅之也曷為不言齊滅
之為桓公諱也桓公盖嘗滅譚遂矣春秋未嘗為之
諱也且為桓公諱而以魯滅項書可乎
秋夫人姜氏會齊侯于卞
公會諸侯於淮而内滅項齊人以為討而止公聲姜
以公故會齊侯于卞其情可也而禮則不可
九月公至自會
不言齊人之執諱之也猶有諸侯之事焉可以言會
也
冬十有二月乙亥齊侯小白卒
齊桓公無適子長衞姬生無虧少衞姬生惠公鄭姬
生孝公葛嬴生昭公密姬生懿公宋華子生公子雍
公與管仲屬孝公於宋襄公以為太子易牙與寺人
貂有寵於桓公及衞共姬公許之立無虧管仲死五
公子皆求立十月乙亥桓公卒易牙與寺人貂因内
寵以作亂而立無虧孝公奔宋十二月己亥赴辛巳
夜殯書從赴志亂也
十有八年春王正月宋公曹伯衞人邾人伐齊
納孝公也不言納與入孝公齊之世子也言納與入
嫌於不當立也
夏師救齊五月戊寅宋師及齊師戰于甗齊師敗績
救無虧也齊人殺無虧以說宋將立孝公不勝四公
子之徒遂與宋師戰
狄救齊
救四公子也
秋八月丁亥葬齊桓公冬邢人狄人伐衞
狄之稱人與邢人序稱邢人不可不稱狄人也
十有九年春王三月宋人執滕子嬰齊
稱人以執以其私執之也嬰齊之名失國也
夏六月宋公曹人邾人盟于曹南鄫子會盟于邾
鄫子不及曹南之盟諸侯既罷而會之於邾故書曰
會盟于邾
己酉邾人執鄫子用之
宋公使邾文公用鄫子于次睢之社欲以屬東夷然
春秋書邾人而不及宋何也諸侯之尊善惡可以專
之非人之所得使也邾以諸侯而聽命於宋以行不
義是以專罪邾也若宋公之罪則不待貶而見矣
秋宋人圍曹衞人伐邢冬會陳人蔡人楚人鄭人盟于
齊
宋公凌虐諸侯故陳穆公請修好焉以無忘齊桓之
德盟于齊齊與盟也
梁亡
梁伯好土功亟城而不能處也民罷而不堪則曰某
宼將至乃溝公宫曰秦將襲我民懼而潰秦遂取梁
故書曰梁亡言其自亡非秦亡之也
二十年春新作南門夏郜子來朝五月乙巳西宫災鄭
人入滑秋齊人狄人盟于邢冬楚人伐隨
二十有一年春狄侵衞宋人齊人楚人盟于鹿上
齊桓沒中國無伯故宋為鹿上之盟以求諸侯于楚
夏大旱秋宋公楚子陳侯蔡侯鄭伯許男曹伯會于盂
執宋公以伐宋
楚方稱人以執宋公故特書楚子楚子實執宋公其
序諸侯以執之何也宋公不度德量力而争諸侯諸
侯之所不予也故序諸侯以執且不予楚子專執中
國也楚未嘗與諸侯會盟及齊之盟序蔡下鄭上盖
未能服諸侯故以爵序至是而諸侯服之故遂先諸
侯
冬公伐邾楚人使宜申來獻捷
不稱楚子非特書也特書宜申以其接我也不稱宋
捷不予楚之捷中國也
十有二月癸丑公會諸侯盟于薄釋宋公
盂之諸侯也凡諸侯見執而不失國者於歸名之書
曰某侯某歸于某此其不名而言釋何也以為執之
釋之皆在諸侯也若是而尚可以求諸侯乎所以深
咎宋公也且書曰歸于某而名則自名也書曰釋宋
公而名則以諸侯名之也皆諸侯也而可以相名乎
二十有二年春公伐邾取須句
須句小國而邾滅之取而反其君焉禮也不書須句
之滅與其君之復弱不能自通也
夏宋公衞侯許男滕子伐鄭秋八月丁未及邾人戰于
升陘
邾以須句故侵我公卑邾不設備而禦之我師敗績
邾人獲公胄不稱公不書敗皆諱之也莊九年乾時
之戰不稱公而書敗何也敗不切公也升陘之敗公
幾於獲故諱敗也
冬十有一月己巳朔宋公及楚人戰于泓宋師敗績
宋公被執見釋而猶争諸侯楚以夷狄而干諸夏故
泓之戰雖曲在宋而春秋辭無所予公羊曰言日言
朔正也春秋辭繁而不殺者正也楚人涉泓而未畢
濟有司請擊之宋公曰不可君子不厄人既濟而未
畢陳有司請擊之宋公曰不可君子不鼓不成列巳
陳而鼓之宋師大敗雖文王之戰不過此也夫文王
豈以一日不鼓不成列而為文王哉其所以服人者
遠矣以宋之德而為是則亦不知戰而已春秋何善
焉
二十有三年春齊侯伐宋圍緡
齊不恤宋之敗而討其不與齊之盟譏之也
夏五月庚寅宋公茲父卒秋楚人伐陳冬十有一月杞
子卒
杞嘗稱侯且稱伯矣稱子絀也
二十有四年春王正月夏狄伐鄭
二十年鄭人入滑是歲復伐之王使如鄭請滑鄭不
聽命王怒使頽叔桃子出狄師以伐鄭
秋七月冬天王出居于鄭
王德狄之伐鄭也以狄女為后叔帶通之王詘狄后
頽叔桃子奉叔帶以狄師攻王王御士將禦之王曰
先后其謂我何寧使諸侯圖之遂出適鄭處于汜天
子無出其曰出王自出也其曰居于鄭諸侯不敢有
其地也
晉侯夷吾卒
二十三年九月晉惠公卒而懷公立是年正月秦伯
納文公三月殺懷公皆實以告文公既定位乃告惠
公之喪故不書月與日志亂也
二十有五年春王正月丙午衞侯燬滅邢夏四月癸酉
衞侯燬卒宋蕩伯姬來逆婦
伯姬魯女嫁于宋蕩氏母為子逆婦非禮也曰婦由
姑言之也
宋殺其大夫
稱國以殺而不名其大夫殺無罪也公羊曰宋三世
無大夫三世内娶也使宋誠三世内娶乎禮未有不
臣妻之父者從而不名其大夫是許之也榖梁曰不
書名姓以其在祖之位尊之也春秋豈為孔氏作歟
而尊其祖以及其大夫也
秋楚人圍陳納頓子于頓
頓子廹於陳而出故楚人圍陳所以納頓子也言納
則内有弗受者也
葬衞文公冬十有二月癸亥公會衞子莒慶盟于洮
衞成公稱子喪未逾年也莒慶莒大夫也以其釋酈
之怨特書嘉之也
二十有六年春王正月己未公會莒子衞寗速盟于向
齊人侵我西鄙公追齊師至酅弗及
侵曰人追曰師不可言公追齊人故也
夏齊人伐我北鄙衞人伐齊公子遂如楚乞師
乞重辭也師出不正反戰不必勝故以乞言之齊再
伐魯故乞師於楚齊雖有罪而魯乞師於夷狄以伐
中國亦譏之也
秋楚人滅䕫以䕫子歸
䕫楚之同姓而不名楚子非特書故也以為人楚子
甚於名楚子也
冬楚人伐宋圍緡
晉文公之出也過宋宋襄公厚遇之及其反國宋遂
叛楚即晉故楚人伐之
公以楚師伐齊取榖公至自伐齊
二十有七年春杞子來朝夏六月庚寅齊侯昭卒秋八
月乙未葬齊孝公乙巳公子遂帥師入杞冬楚人陳侯
蔡侯鄭伯許男圍宋
楚人楚子也稱人非特書也公羊曰為其執宋公故
終僖之篇貶之也夫楚子之執宋公稱子以執伯討
也而謂其終身不免則過矣况終僖之篇於楚子何
有哉
十有二月甲戌公會諸侯盟于宋
公與楚有好故於其圍宋而會之宋方見圍書曰盟
于宋不嫌其與盟也
二十有八年春晉侯侵曹晉侯伐衞
文公之出也曹衞皆不禮焉及楚子圍宋宋人告急
狐偃曰楚始得曹而新昏於衞若伐曹衞楚必救之
則宋免矣於是假道於䘙以侵曹衞人不許還自南
河濟侵曹伐衞曹以不禮為過故曰侵衞以不假道
為罪故曰伐齊桓侵蔡蔡潰而遂伐楚故一稱齊侯
今侵曹與伐衞異道故再稱晉侯
公子買戍衞不卒戍刺之
周禮有三刺之法故内殺大夫皆曰刺諱之也買始
為楚戍衞楚人救衞不克公懼於晉殺買以說而以
不卒戍告楚刺未有書其故者書其故言非其實也
楚人救衞三月丙午晉侯入曹執曹伯畀宋人
晉侯以不禮故私討於曹既執曹伯又以予宋人皆
非義也其稱晉侯以伯討書之何也書晉侯為入曹
也既言晉侯入曹故不可復言晉人執曹伯非以伯
討許之也曹伯失地而不名何也出而國無君也
夏四月己巳晉侯齊師宋師秦師及楚人戰于城濮楚
師敗績楚殺其大夫得臣
晉文公自是始得諸侯故宋公齊國歸父崔夭秦小
子憗皆稱師言衆與之也文公既克曹衞楚子入居
于申使申叔去榖使得臣去宋得臣使伯棼請戰楚
子怒之而不止也及其從晉師也晉師退三舍避之楚
衆欲止得臣不可故敗得臣則有罪矣而楚以一敗
殺之故稱國以殺言君亦過也得臣之不氏以特書
故也
衞侯出奔楚
衞侯失地而不名何也其出也使元咺奉叔武以受
盟國猶其國也
五月癸丑公會晉侯齊侯宋公蔡侯鄭伯衞子莒子盟
于踐土
晉既克楚合諸侯于踐土王因往勞享之而策命之
為侯伯使王子虎會諸侯于王庭虎不書不與盟也
不書王之來會天子而從諸侯諱之也衞侯使叔武
攝事以受盟故稱子以未成君之名稱之言非王命
也
陳侯如會公朝于王所六月衞侯鄭自楚復歸于衞
名其復歸終見其失地也元咺叔武非難其歸者也
而國人不喜故書曰復歸
衞元咺出奔晉
衞侯不信叔武先期而入公子&KR1968;犬華仲前驅叔武
將沐聞君至喜捉髮走出前驅射而殺之故元咺出
奔訟之於晉
陳侯款卒秋杞伯姬來公子遂如齊冬公會晉侯齊侯
宋公蔡侯鄭伯陳子莒子邾子秦人于溫天王狩于河
陽
晉文公將帥諸侯以尊事天子而不敢合諸侯於京
師故召王於河陽而以諸侯見其情則順而禮則逆
也仲尼曰以臣召君不可以訓然而其情不可不察
也故書曰天王狩于河陽使若廵狩然尊周且以全
晉也然則踐土之不言王狩何也踐土之會王自往
耳非晉之罪也故為王諱之而足矣溫之會晉之罪
也晉雖有罪而其情則順故為王諱之為晉解之而
後可也
壬申公朝于王所晉人執衞侯歸之于京師衞元咺自
晉復歸于衞
衞侯執則咺之歸無難矣然咺之訟衞以不寧國人
之所不喜也故稱復歸
諸侯遂圍許
溫之諸侯也許比再會不至故因會討之
曹伯襄復歸于曹遂會諸侯圍許
襄之名亦終見其失國也其言遂會諸侯圍許則襄
猶未歸也其言復歸于曹既許之也
二十九年春介葛盧來
介小國也其名夷也不言朝公在會也
公至自圍許夏六月會王人晉人宋人齊人陳人蔡人
秦人盟于翟泉
公會王子虎晉狐偃宋公孫固齊國歸父陳轅濤塗
秦小子憖盟于翟泉尋踐土之盟且謀伐鄭也公不
書諱與大夫盟也卿不書罪之也在禮卿不會公侯
會伯子男可也
秋大雨雹冬介葛盧來
春不見公故冬復來不言朝不能朝也
三十年春王正月夏狄侵齊秋衞殺其大夫元咺及公
子瑕
王釋衞侯衞侯使周歂冶厪殺元咺及瑕而後入稱
國以殺咺瑕雖有罪而君亦有過也瑕立逾年矣其
不稱君何也為君非瑕志也是以先元咺而後瑕言
事之在咺也
衞侯鄭歸于衞
元咺既死則衞侯之歸無難矣不言復歸衞自是少
安也
晉人秦人圍鄭
晉侯之出也鄭文公亦不禮焉故晉侯秦伯圍鄭其
稱人何也專以其私討人罪之也
介人侵蕭冬天王使宰周公來聘公子遂如京師遂如
晉
内曰如外曰使皆君命也所謂以二事出者也
三十有一年春取濟西田
曹田也曷為不言取曹濟西田晉人執曹伯而以其
田分諸侯非吾取之曹也
公子遂如晉夏四月四卜郊不從乃免牲猶三望
禮諸侯不祭天地魯以周公故孟春祈榖于上帝所
謂啟蟄而郊也常以二月卜三月上辛不吉則卜中
辛不吉則卜下辛三卜而不從則不郊矣四月非時
也四卜非禮也榖梁曰以十二月下辛卜正月上辛
不從則以正月下辛卜二月上辛不從則以二月下
辛卜三月上辛然則不待啟蟄而郊禮乎禮帝牛必
在滌三月稷牛惟具牛卜日曰牲牲成而不郊則卜
免牲不吉則不郊而已以為嘗致之上帝弗敢專也
猶者可已之辭也禮既郊而望望郊之細也不郊亦
無望可也謂之望者國之所望山若川也魯之望三
太山河海是歟
秋七月冬杞伯姬來求婦狄圍衞十有二月衞遷于帝
丘
三十有二年春王正月夏四月己丑鄭伯捷卒衞人侵
狄秋衞人及狄盟冬十有二月己卯晉侯重耳卒
三十有三年春王二月秦人入滑齊侯使國歸父來聘
夏四月辛巳晉人及姜戎敗秦師于殽
三十年秦晉圍鄭秦伯私與鄭盟使杞子逢孫楊孫
戍之而還杞子自鄭導秦以襲鄭秦伯使孟明西乞
白乙出師師及滑鄭商人弦高遇之以君命犒師孟
明曰鄭有備矣不可冀也滅滑而還晉先軫請擊之
襄公在喪遂墨衰絰以出兵及姜戎要之於殽敗之
其稱人何也文公之入秦之力也故雖穆公私與鄭
盟而文公不問今襄公争小忿而忘大德罪之也孟
明不書非卿
癸巳葬晉文公狄侵齊公伐邾取訾婁秋公子遂帥師
伐邾晉人敗狄于箕冬十月公如齊十有二月公至自
齊乙巳公薨于小寢隕霜不殺草李梅實晉人陳人鄭
人伐許
春秋集解卷五
