楊氏易傳卷十八
宋楊簡撰
䷷(艮下離上)旅小亨旅貞吉彖曰旅小亨柔得中乎外而
順乎剛止而麗乎眀是以小亨旅貞吉也旅之時義大
矣哉
山上之大行而不止旅之象也觀卦之象足以小亨
六五柔得中乎外外卦也外有旅之象焉旅體不剛
惟順乎剛得中則不失乎道止則止而不動禹曰安
汝止艮曰艮止也人之道心未始不止也所麗者明
哲則得所依矣體本柔是以小亨旅處乎外窮而不
得志成者往往多失正惟其得道者不失正夫人情
之所以多失正者以困窮進之苟於趨利也不肯遵
道者以為非利之所在也而今貞吉明由正者吉失
正者不吉然則小人為不正也何益哉苟於目前不
知禍隨其後也今由正而行者得中順乎剛止而麗
乎明自足以亨自足以致吉然則貞正者何患乎不
獲吉人情於旅多窮悴無聊安知旅之時義有大矣
哉之妙前所謂得中者即大矣哉之妙也所謂正者
即大矣哉之妙也所旅於外順乎剛麗乎明皆大矣
哉人於旅微動於意則有所倚有所遷失其大矣人
心即道故曰道心道心無體孰動孰靜孰行孰止變
化云為如四時之錯行如水鑑中之萬象猶恐大矣
哉未足以盡斯義孔子曰言不盡意而或者忽略斯
卦以為小末是惡足與言易之道哉
象曰山上有火旅君子以明慎用刑而不留獄
山上有火明無不照又火行山上不留止君子之明
慎於用刑如火之無不照而不留獄如火行之不留
止亦憫旅者困窮犯法而念之凡此皆易之道也易
之道顯於上離下艮之六畫而行於君子之明慎而
不留獄此不可止以比擬言之心通内明者知其無
所不該無俟乎貫通六十四卦之象聖人姑以導昏
者而漸通之不昏者知六十四卦一象也三百八十
四爻一事也明者自信昏者自不信
初六旅瑣瑣斯其所取災象曰旅瑣瑣志窮災也
初六隂柔狹小有瑣瑣之象斯其所以取災歟志窮
故也坎惟心亨困而不失其所亨隨物而遷自昏自
失不昏者本不失
六二旅即次懷其資得童僕貞象曰得童貞終无尤也
六二得中得旅之道者故即次而安懷資而利又得
童僕之貞忠得童僕之心則無所不得矣故曰終無
尤也
九三旅焚其次喪其童僕貞厲象曰旅焚其次亦以傷
矣以旅與下其義喪也
九三不中用剛而過自居位得勢者尚不可以免禍
而況於旅乎宜其焚次矣在旅而以此與下必喪童
僕之貞危厲之道也
九四旅于處得其資斧我心不快象曰旅于處未得位
也得其資斧心未快也
以陽居陽以隂居隂則安故六二則安為即次以九
居四則不安為旅於處為未為得其位旅之道非止
於柔弱而已亦有剛斷之道焉九四剛有斧象居弱
離明非昏妄者故曰得其資斧然非中非得道者故
未能安有不快之心焉
六五射雉一矢亡終以譽命象曰終以譽命上逮也
六五中正文明之士欲以致文明之業離為雉文明
之象也射之而亡其矢無應之者道不行也六二不
應故有此象然六五文明之德終不可掩没人皆服
之譽之故雖非所求自有命之者象曰上逮也以上
九相比隂陽有相親之象
上九鳥焚其巢旅人先笑後號咷喪牛於易凶象曰以
旅在上其義焚也喪牛於易終莫之聞也
上九與九三略相似而上九為甚焉以剛居上而離
火性上炎剛躁為甚鳥焚其巢旅而以此居上焚巢
之道也鳥高翔有自高亢之象其未焚也愚不知其
禍至故笑及其焚則號咷矣蓋不知柔順之足以致
福免禍而忽略輕易無故喪之故凶牛有柔順之象
其曰終莫之聞也者昏愚雖被禍尤不悟其所以致
此之由雖終其身不悟也
䷸(巽下巽上)巽小亨利有攸往利見大人彖曰重巽以申
命剛異乎中正而志行柔皆順乎剛是以小亨利有攸
往利見大人
巽小者之道也申命之道也剛為大柔為小君為大
臣為小上為大下為小上命之下行之是為申命申
命者巽順而行之天下之事徒柔不足以立必有剛
焉二五皆剛有剛之象皆巽體皆中正剛巽中正備
此衆德非得道不能又重巽卦柔皆順乎剛又道之
所當然也是以小亨利有攸往利見大人小者固當
依乎大往而依乎大人小者當從乎大不往則失小
者之義然其往也必中正所見必大人如不中正則
為邪矣不見大人則見小人矣非巽之道也
象曰隨風巽君子以申命行事
風相隨而至即君子之申命行事人臣知申命行事
而已未必知其為易之道也故大傳曰百姓日用而
不知
初六進退利武人之貞象曰進退志疑也利武人之貞
志治也
巽為進退況初爻尤有進退未定不決之象利武人
之貞教之決也貞正也決而不失正易之道也乾九
四以疑而無咎此則以疑而不治當疑而不疑非道
也不必疑而疑疑之過亦非道也
九二巽在牀下用史巫紛若吉无咎象曰紛若之吉得
中也
九二巽體而又居下卦又二為柔有巽在牀下之象
過於巽也史巫以言通誠於神紛若之多巽順之甚
發諸言辭其多若此疑其大過不能致吉而此吉無
咎者於其過巽而出於中誠不致於大過也天下事
皆不可執一論過雖非中就過亦有得中者九二之
謂也是謂變易之道
九三頻巽吝象曰頻巽之吝志窮也
以九居三剛而過中質非巽者巽不出於本心勉彊
而行之故曰頻巽頻巽則知頻失之矣故吝吝不足
也夫其實不能巽至於不得已而後巽頻失頻巽其
志亦已窮矣夫豈知本有之性清明無體何者為我
無我無意自知自巽何窮之有
六四悔亡田獲三品象曰田獲三品有功也
以六居四柔順之至況又巽體教之田焉春蒐夏苗
秋獮冬狩先王以習武備有剛德之象於以濟六四
之所不足也曰悔亡尤慮其有悔也第往而田可以
獲三品一曰乾豆二曰賓客及充庖三曰班其徒御
夫人性未始不大中或動於意而過剛或動於意而
過柔約其過彊其所不及去其害性者庶乎復其本
中矣曰悔亡所以啟諭之於先曰有功所以誘掖之
於後即堯之所以輔之翼之之意
九五貞吉悔亡无不利无初有終先庚三日後庚三日
吉象曰九五之吉位正中也
九五正得中正之道不偏於剛亦不偏於柔為貞正
必吉悔亦亡無不利者凡此屢言皆所以釋人之疑
定其中正之道也人情喜於柔巽不樂於剛德故曰
無初然中正之道終必獲吉然亦不可不謹戒庚剛
道也先三日而圖其始後三日以圖其終謹之戒之
則吉象曰九五之吉位正中也明夫九五之道允為
正中蓋其居尊位不可過於柔巽則失柄故曰位正
中也洪範曰惟辟作福惟辟作威非為暴也自道心
而發無作好惡無偏無倚自不可巽懦無制也
上九巽在牀下喪其資斧貞凶象曰巽在牀下上窮也
喪其資斧正乎凶也
上九居巽卦之吉為巽之過故亦曰巽在牀下喪其
資則失利喪其斧則無斷制雖其事出於正亦凶象
曰上窮也言巽之過也既喪其資斧矣可以為正乎
凶也未有由正而行而失利而無斷制者也失利無
斷足以見其失正之驗
䷹(兊下兊上)兊亨利貞彖曰兊說也剛中而柔外說以利
貞是以順乎天而應乎人說以先民民忘其勞說以犯
難民忘其死說之大民勸矣哉
兌說也得人歡心豈不亨通然利於貞以不正說人
者有失壊人心於無窮大致禍於後日剛中柔外其
說之道乎剛之為德不可以利動也不可以害動也
大中至正不可移奪是為剛也其中則剛外則柔以
此得人之歡心必不失乎貞正得人之歡心而不失
其正者順乎天道應乎人心何則三才一道故也如
此說以先民則民咸從之咸忘其勞說以犯難則民
咸死之咸忘其身說之大至於民咸勸於善豈不大
哉此說非有術以使之也非違道以干之也由正而
行而正者人心之所同有故上之人倡之而下之人
自翕然應之幾於神矣故曰敬一人而千萬人說所
敬寡而說者衆得其道故也故曰道也者通也無不
通也故又不止於民說之又死之不止於死之又勸
於善感民之所同有者故無所不通也
象曰麗澤兊君子以朋友講習
澤之相附麗即朋友之相親麗而講習自古朋友之
講習者多矣皆易之兊卦也而知之者有幾知其說
者未足以為知也心通内明自知自信而後為知知
之者何獨知朋友講習之即麗澤也即六十四卦即
三百八十四爻即天地萬物即日月四時麗澤非彼
朋友非此不可度思矧可射思
初九和兊吉象曰和兊之吉行未疑也
兊之初莫之適從也泛然和說而已故吉象曰行未
疑者所行未有可疑之迹也
九二孚兊吉悔亡象曰孚兊之吉信志也
二五本為正應而兩陽無相應之象然陽實有誠信
之義故有相孚之象惟相孚而和說則吉悔亡志不
相孚斷無和說之理故象曰信志也言心相信
六三來兊凶象曰來兊之凶位不當也
六三之正應在上六今不從其正而從其不正來比
於二是說於不正也六三之位亦稍高矣惟賢者宜
在高位而說於不正不當爾也上六初二不必以人
言惟以正不正言隂陽相應兩隂不相應也
九四商兊未寧介疾有喜象曰九四之喜有慶也
九剛四柔若有立者而不固其正應在初而未應近
比六三諛佞之小人心知其非而實樂其柔媚故商
度所說去取交戰於胷中而未寧聖人於是勉之曰
介然疾惡小人則有喜象曰有慶者言九四居大臣
之位國之治亂係焉能不近小人則澤及民矣
九五孚於剥有厲象曰孚於剥位正當也
九五本與九二正應今乃不應九二而親信上六柔
媚不正之小人又置之高位故曰孚於剥剥之為卦
小人剥君子又剥喪其國家故謂小人為剥信小人
危厲之道也象曰位正當也者聖人推原所以孚於
剥之由由乎以位為己之位正當其位以位為樂故
人欲熾而邪媚得志也此如水有源則必有流如木
有根則必有枝葉實以已處富貴崇高之位未有不
親信小人致危亂也黃屋非堯心舜視天下如敝屣
禹有天下而不與故君子道用小人退遠
上六引兊象曰上六引兊未光也
上六超然一卦之外不應於三有高尚之象宜不為
富貴利達所動然非中無得道之象近比乎九五隂
陽有相親之象則亦有引之說之之象引之斯說未
為光明也子夏出見紛華盛麗而說孔子戒之以毋
為小人儒知其未光明也及孔子没乃以有若似聖
人欲以所事孔子事之強曾子曾子不可曾子光明
子夏不光明也又使西河之民疑子夏於夫子曾子
數其罪為第一光明者固如此乎
䷺(坎下巽上)渙亨王假有廟利涉大川利貞彖曰渙亨剛
來而不窮柔得位乎外而上同王假有廟王乃在中也
利涉大川乘木有功也
渙散也離也其象則風行水上其卦變則本以九四
之剛來為九二而成坎故曰剛來六二之柔往為六
四而成巽故曰柔得位乎外一剛一柔皆有亨之象
剛來得中故不陷於坎險故曰不窮不窮者亨之道
窮則非道矣柔得位順承九五隂陽相親有上同之
象故曰上同上同者亨之道也不和同則離散非道
矣大抵得乎道者無所往而不亨失乎道者無所往
而能亨假大也惟王者大其有廟之道廟必有尊也
必有親也慈愛恭敬之心也慈愛恭敬人心之所同
有也上者行其恭敬慈愛之心於上舉而措之天下
則舉天下慈愛恭敬之心無不觀感於下是為大其
有廟之道夫人心之所以離散者由其上無慈愛恭
敬之心是以下亦無慈愛恭敬之心而為離也有王
者作綏之斯來動之斯和必可以中天下而定四海
之民也故曰王乃在中明非王者則不能宅中也王
者即此有廟之道而推之可以涉大川濟大險曰乘
木有功者取象乘木惟以明濟險有道而已濟險之
道非他也大其有廟之道而已大其有廟之道非他
也即慈愛恭敬之心乃人之本心乃天下同然之心
此心即道心道心者無所不通之心以之脩身則身
脩以之齊家則家齊以之治國則國治以之平天下
則天下平以之濟大險則無所不濟此心人之所自
有人所自存而有昏有明有濟有不濟者何也惟民
生厚因物有遷意動則昏不動乎意則道心無體自
明自神自正自中自無所不通自無所不濟不學而
能是謂良能不慮而知是謂良知此假有廟之道也
此乘木之道也彼謂假有廟自有一道乘木自有一
道者何以能感動天下同然之心何以能使自西自
東自南自北無思不服此非智術之所能致也
象曰風行水上渙先王以享于帝立廟
風行水上渙散之象享帝立廟即王假有廟之道於
卦彖已詳釋其義此則其事也恭敬慈愛之心必達
於事則為享帝為立廟此始舉二事以發其端爾非
謂止此二事足以定天下之渙散孝經曰愛親者不
敢惡於人敬親者不敢慢於人凡慈愛恭敬有一失
焉即失人心王心之誠愛誠敬雖已自足達之深入
乎民之心又著之於禮樂政事聲名文物則觀感亦
深動化益敏夫所以合天下離散之心者在此而已
而或者求諸權術良可鄙笑其有以力假仁僅足小
濟岌岌危懼禍亂繼作安得不去彼取此
初六用拯馬壯吉象曰初六之吉順也
時方離散不可出而仕也拯壯馬而亟遯則吉矣象
曰初六之吉順也者以初六未得位又渙散之始難
未成則早遯為順為宜也
九二渙奔其杌悔亡象曰渙奔其杌得願也
渙散之時而九二稍得位出非其時也渙離其所而
奔
楊氏易傳卷十八
