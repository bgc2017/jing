周易程朱𫝊義折衷卷十三
元趙采撰
䷖(坤下艮上)
程子曰序卦賁者飾也致飾然後亨則盡矣故受之
以剥夫物至于文飾亨之極也極則必反故賁終則
剥也卦五隂而一陽隂始自下生漸長至于盛極羣
隂消剥於陽故為剥也以二體言之山附于地山高
起地上而反附著于地頽剥之象也
愚按伊川釋序卦之辭云物至于文飾亨之極也
極則必反故賁終則剥夫物至于有文則必剥譬
如草木萌芽之後漸有文彩及至一開之後則便
殘謝彫落故周家郁郁之文至秦則有焚坑之禍
理勢然也唯明理者能持盈守成恭儉反本便不
至于文靡之盛則可以常久伊川謂聖人无復夫
剥復相為消長聖人无復則亦无剥矣
剥不利有攸往
程子曰剥者羣隂長盛消剥于一陽之時衆小人剥
喪於君子故君子不利有所往唯當㢲言晦迹隨時
消息以免小人之害也
朱子曰剥落也五隂在下而方生一陽在上而將盡隂
盛長而陽消落九月之卦也隂盛陽衰小人壯而君
子病又内坤順外艮止有順時而止之象故占得之
者不可以有所往也
彖曰剥剥也柔變剛也不利有攸往小人長也順而止
之觀象也君子尚消息盈虚天行也
程子曰剥剥也謂剥落也柔變剛也柔長而剛變也
夏至一隂生而漸長一隂長則一陽消至建戌則極
而成剥是隂柔變剛陽也隂小人之道方長盛而剥
消于陽故君子不利有所往也君子當剥之時知
不可有所往順時而止乃能觀剥之象也卦有順止
之象乃處剥之道君子當觀而體之君子尚消息盈
虚天行也理有消衰有息長有盈滿有虚損順之則
吉逆之則凶君子隨時敦尚所以事天也
愚曰剥有禠奪之義隂自下奪陽位而變其實也
不利有攸往雖是小人之道長盛君子不利有所
往亦是内坤外艮有順止之象君子于此豈與争
勝負之間哉觀坤艮之象順而止之而已何者小
人方盛逆之則激順之則止易又為君子謀曰消
則息虚則盈天道之行有不可違者而能因時觀
象見可而為之以御其變此君子之所尚也尚是
好尚尊尚君子動思與天合安得不尚之
象曰山附于地剥上以厚下安宅
程子曰艮重於坤山附于地也山高起于地而反附
著于地圮剥之象也上謂人君與居人上者觀剥之
象而厚固其下以安其居也下者上之本未有基本
固而能剥者也故上之剥必自下下剥則上危矣為
人上者知理之如是則安養人民以厚其本乃所以
安其居也書曰民惟邦本本固邦寧
初六剥牀以足蔑貞凶象曰剥牀以足以滅下也
程子曰隂之剥陽自下而上以牀為象者取身之所
處也自下而剥漸至于身也剥牀以足剥牀之足也
剥始自下故為剥足隂自下進漸消蔑於貞正凶之
道也蔑无也謂消亡于正道也隂剥陽柔變剛是邪
侵正小人消君子其凶可知
六二剥牀以辨蔑貞凶象曰剥牀以辨未有與也
程子曰辨分隔上下者牀之幹也隂漸進而上剥至
于辨愈蔑于正也凶益甚矣隂之侵剥于陽得以
益盛至于剥辨者以陽未有應與故也小人侵剥君
子若君子有與則可以勝小人不能為害矣唯其无
與所以被蔑而凶當消剥之時而无徒與豈能自存
也言未有與剥之未盛有與猶可勝也示人之意深
矣
愚曰初與二爻辭同只足與辨兩字異象辭却别
蓋剥卦是大底艮卦有牀廬之象又初動為震震
為足隂之剥陽必自下始故先牀足而後牀幹不
一頓剥將去漸漸消爍聖人言蔑貞凶者非是便
凶是蔑正則凶若隂雖長而不滅正道則不至于
凶凶雖主君子然小人蔑正亦凶矣剥牀以辨夫
子言未有與伊川云以陽未有應與若有與則可
以勝小人今觀剥卦五隂已盛雖上九亦將剥而
為坤安得君子更有應與此是六二剥牀以辨未
至剥膚剥廬者以未有同惡共濟之人耳蓋六二
以柔居中六五以宫人寵非相與肆為凶暴者然
處羣隂之中其能終无與乎故夫子不曰无與而
曰未與未者將有而未有之辭君子于此當知所
以自處矣
六三剥之无咎象曰剥之无咎失上下也
程子曰衆隂剥陽之時而三獨居剛應剛與上下之
隂異矣志從于正在剥之時為无咎者也三之為可
謂善矣不言吉何也曰方羣隂剥陽衆小人害君子
三雖從正其勢孤弱所應在无位之地於斯時也難
乎免矣安得吉也其義為无咎耳言其无咎所以勸
也三居剥而无咎者其所處與上下諸隂不同是與
其同類相失於處剥之道為无咎如東漢之吕強是
也
朱子曰衆隂方剥陽而已獨應之去其黨而從正无
咎之道也占者如是則得无咎
愚曰剥之世小人至于成羣君子幾于无與然小
人成羣非小人之福事勢之相反則凶禍之道也
剥卦之无咎者唯六三耳以其失上下四隂而獨
應于上也雖失上下四隂而猶與之處則小人不
咎之雖居羣隂之中而志應乎上九故君子亦不
之咎是之謂剥之无咎
六四剥牀以膚凶象曰剥牀以膚切近災也
程子曰始剥于牀足漸至于膚膚身之外也將滅其
身矣其凶可知隂長已盛陽剥已甚貞道已消故更
不言蔑貞直言凶也五為君位剥已及四在人則剥
其膚矣剥及其膚身垂亡矣切近于災禍也
愚曰剥至四則牀已剥盡及人肌膚者也衆正已
去禍及君身何凶如之象訓凶為災明君子之无
辜天實為之也嗟夫初二之剥足剥辨有貞可蔑
則殃在衆正四之剥膚无貞可蔑則殃在君身詩
曰人之云亡邦國殄瘁吾於此爻傷之
六五貫魚以宫人寵无不利象曰以宫人寵終无尤也
程子曰剥及君位剥之極也其凶可知故更不言剥
而别設義以開小人遷善之門五羣隂之主也魚隂
物故以為象五能使羣隂順序如貫魚然反獲寵爱
于在上之陽如宫人則无所不利也宫人宫中之人
妻妾侍使也以隂言且取獲寵愛之義以一陽在上
衆隂有順從之道故發此義羣隂消剥于陽以至于
極六五若能長率羣隂駢首順序反獲寵愛於陽則
終无過尤也於剥之將終復發此義聖人勸遷善之
意深切之至也
愚曰㢲為魚為䋲艮為手持繩下連衆隂貫魚也
羣隂貫魚而進能如宫人取寵愛不踰禮越法以
干預外事擅權專恣以自作威福自然无不利此
開諭小人以受福之道而隂致其戒者也六居五
宜尤而以正制小人使如宫人受制于陽故終无
尤也或曰說卦㢲不為魚而先儒以㢲為魚何也
曰漢上謂以重卦離知之包羲氏結繩而為罔罟
以佃以漁蓋取諸離離中有㢲㢲復有離㢲為魚
以漁也離為雉以佃也魚龍同氣東方鱗蟲龍為
之長震為龍水之王氣㢲為魚木之廢氣故先儒
以巽為魚
上九碩果不食君子得輿小人剥廬
程子曰諸陽消剥已盡獨有上九一爻尚存如碩大
之果不見食將有復生之理上九一變則純隂矣然
陽無可盡之理變于上則生于下无間可容息也聖
人發明此理以見陽與君子之道不可亡也或曰剥
盡則為純坤豈復有陽乎曰以卦配月則坤當十月
以氣消息言則陽剥盡為坤陽復來為復然陽未嘗
盡也剥盡于上則復生于下矣故十月謂之陽月恐
疑其无陽也隂亦然聖人不言耳隂道盛極之時其
亂可知亂極則自當思治故羣心願載於君子君子
得輿也詩匪風下泉所以居變風之終也理既如是
在卦亦衆隂宗陽為共載之象小人剥廬若小人則
當剥之極剥其廬矣无所容其身也更不論爻之隂
陽但言小人處剥極則及其廬矣廬取在上之象或
曰隂陽之消必待盡而後復生于下此在上便有復
生之義何也夬之上六何以言終有凶曰上九居剥
之極止有一陽陽无可盡之理故明其有復生之義見
君子之道不可亡也夬者陽消隂隂小人之道也故
但言其消亡耳何用更言却有復生之理乎
象曰君子得輿民所載也小人剥廬終不可用也
正道消剥既極則人復思治故陽剛君子為民所承
載也若小人處剥之極則小人之窮耳終不可用也
非謂九為小人但言剥極之時小人如是也
愚曰五陽已剥獨上九巍然不動如堅大之果不
被蠧食則將墜于下而生于上矣食如螬食寔之
食若如伊川以為不見食則上九終是剥盡安得
長存只為不蠧食則核仁存全便自會生此可見
陽无可盡之理也蓋氣有剥復理无剥復碩果不
食其理之不可剥者乎到這裏見得陽終不可泯
滅君子終不可不用小人若更剥他反是自剥其
廬舍象曰小人剥廬終不可用也見得小人終是
用不得此是天理五隂載一陽輿之象一陽覆五
隂廬之象又此爻艮為果為門闕下卦坤為輿或
曰小人何故以一陽為廬曰君子者小人之所賴
以庇存者也君子去則世道可知小人至此亦无
容身之所矣
䷗(震下坤上)
程子曰序卦物不可以終盡剥窮上反下故受之以
復物無剥盡之理故剥極則復來隂極則陽生陽剥
極于上而復生于下窮上而反下也復所以次剥也
為卦一陽生五隂之下隂極而陽復也歲十月隂盛
既極冬至則一陽復生於地中故為復也陽君子之
道陽消極而復反君子之道消極而復長也故為反
善之義
復亨出入无疾朋來无咎反復其道七日來復利有攸
往
程子曰復亨既復則亨也陽氣復生於下漸亨盛而
生育萬物君子之道既復則漸以亨通澤于天下故
復則有亨盛之理也出入无疾出入謂生長復生于
内入也長進于外出也先云出語順耳陽生非自外也
來于内故謂之入物之始生其氣至微故多屯艱陽
之始生其氣至微故多摧折春陽之發為隂寒所折
觀草木於朝暮則可見矣出入无疾謂微陽生長无
害之者也既无害之而其類漸進而來則將亨盛故
无咎也所謂咎在氣則為差忒在君子則為抑塞
不得盡其理陽之當復雖使有疾之固不能止其復
也但為阻礙耳而卦之才有无疾之義乃復道
之善也一陽始生至微固未能勝羣隂而發生萬物
必待諸陽之來然後能成生物之功而无差忒以朋
來而无咎也三陽子丑寅之氣生成萬物衆陽之功
也若君子之道既消而復豈能便勝于小人必待其
朋類漸盛則能協力以勝之也
朱子曰復陽復生于下也剥盡則為純坤十月之卦
而陽氣已生于下矣積之踰月然後一陽之體始成
而來復故十有一月其卦為復以其陽既往而復反
故有亨道又内震外坤有陽動于下而以順上行之
象故其占又為已之出入既得无疾朋類之來亦得
无咎又自五月姤卦一隂始生至此七爻而一陽來復
乃天運之自然故其占又為反復其道至于七日當得
来復又以陽德方長故其占又為利有攸往也反復其
道往而復来来而復往之意七日者所占来復之期也
又曰復之一陽不是頓然便生乃是自坤卦中積来且
一月三十日以復之一陽分作三十分便一日生一分上
面儧得一分下面便生一分到十一月便一陽始成也以
此見得天地无休息處
愚曰復之為義大則天地間陽氣无有不復小則人
之一心善端亦无有不復雖窮凶極惡之人昏迷中
忽然悔悟便是復纔復便亨通且以卦爻觀之初九一
陽潛伏于五隂之下雖五隂積累在上而一陽既動
便覺五隂已有消散披靡氣象人有千過萬惡叢
聚一身到善心一復雖有千過萬惡亦便覺有消散
披靡氣象是纔復便有亨通之理隂陽之反皆自
内出非由外來剥極成坤陽降而入坤極而動陽升
而出入其反也出其動也其出其入以順而行未嘗疾速
陡頓故曰出入无疾朋陽之類也謂一陽既復則二三
四五六次第而來陽類既盛何咎之有故曰朋來无
咎聖人喜陽剛之復于是數來復之數曰反復其
道七日來復言陽剛之反而復其道成數凡七蓋陽
无終窮之理自姤至復不過七日而來復也復言剛
反則計其日愛之欲其來速也臨言剛消則計其
月惡之欲其消遲也此聖人扶陽抑隂之意也
彖曰復亨剛反動而以順行是以出入无疾朋來无咎反復
其道七日來復天行也利有攸往剛長也復其見天地之心乎
程子曰復亨謂剛反而亨也陽剛消極而來反既來
反則漸長盛而亨通矣動而以順行是以出入无疾
朋來无咎以卦才言其所以然也下動而上順是
動而以順行也陽剛反而順動是以得出入无疾
朋來而无咎也朋之來亦順動也其道反復往來迭
消迭息七日而來復者天之運行如是也消長相因天之
理也陽剛君子之道長故利有攸往一陽復于下乃
天地生物之心也先儒皆以静為見天地之心蓋不
知動之端乃天地之心也非知道者孰能識之
朱子曰復卦剛反此二字乃解復亨下云動而以順
行乃是解出入无疾以下大抵彖辭解得易極分明
仔細尋索儘有條理問程子以動之端為天地之
心先生曰此須就卦上看上坤下震坤静震動十月
純坤當貞之時萬物收歛寂無蹤跡到此一陽復生
便動然不直下動字却云動之端端是從此起雖動
而物未生未到大動處凡發生萬物却是從這裏起
豈不是天地之心又問復見天地之心先生曰要
認得見字親切蓋此時天地之間无物可見天地之
心只有一陽初生淨淨潔潔見得天地之心在此若
是三陽發生萬物之後則天地之心散在萬物則不
能見得如此端的
愚曰彖辭釋出入无疾云剛反動而以順行此合
坤震二體而釋初九也蓋初九之陽自十月小雪
積將來到冬至方足三十分成一畫見得一陽不
頓生便是動而以順行處故曰出入无疾伊川謂
微陽生長无害之者疾字作疾害之疾恐與彖辭
動而以順行文義不相貫釋七日來復云天行也
蓋天道之有復是天行之自然學者觀天行二字
則人之善念復處亦是人心固有之理但天道到
復時便運行無間人則于善念復時多易得泯沒蓋
為天以无心運用人以私意障蔽人雖以私意障
蔽然秉彛天性終不可泯没便亦是天行无間之
理釋利有攸往云剛長也蓋陽剛始復便自此浸
浸而往人于日用間善念復處甚多只又為人欲
障蔽不能有攸往故至於頻復耳若于善念復時
便自此迤邐充長將去這便是有攸往何不利之
有夫子于繇辭外又發明曰復其見天地之心乎
王輔嗣以為静見天地之心伊川以動見天地之
心天地之心何心也一點陽氣所以為生生不窮
之根本者是也只為前日剥之時萬物悉收歛寂
无蹤跡天地之心不可得見那品物流形天地之
心盡發見品物上又叢雜難見今初九一陽動于
坤下五隂雖未息機一陽却再起頭邵子所謂一
陽初動處萬物未生時朱子所謂大黑暗中一點
明然則天地之心其見于動静之際乎其見于坤
震之間乎非知道也孰能識之
象曰雷在地中復先王以至日閉關商旅不行后不省
方
程子曰雷者隂陽相薄而成聲當陽之微未能發也
雷在地中陽始復之時也陽始生于下而甚微安静
而後能長先王順天道當至日陽之始生安静以養
之故閉關使商旅不得行人君不省視四方觀復
之象而順天道也在一人之身亦然當安静以養其
陽也
愚曰雷在地中静中含動然五隂一陽隂力壯而
陽力微必須涵養待陽力漸壯然後可以抉至静
而奮發先王以天人為一體隨天時之動静而應
之故當復之時閉關止旅不省方静以處之所以
助養陽氣盡裁成輔相之道也
初九不遠復无祗悔元吉象曰不遠之復以修身也
程子曰復者陽反來復也陽君子之道故復為反善
之義初剛陽來復處卦之初復之最先者也是不遠
而復也失而後有復不失則何復之有唯失之不遠而
復則不至于悔大善而吉也祗抵也无祗悔不至于
悔也坎卦曰祗既平无咎謂至既平也顔子无形顯
之過夫子謂其庶幾乃无祗悔也過既未形而改何
悔之有既未能不勉而中所欲不踰矩是有過也然
其明而剛故一有不善未嘗不知既知未嘗不遽改
故不至于悔乃不遠復也不遠而復者君子所以修
其身之道也學問之道无他唯其知不善則速改以
從善而已
六二休復吉象曰休復之吉以下仁也
程子曰二雖隂爻處中正而切比于初志從于陽能
下仁也復之休美者也復者復于禮也復禮則為仁
初陽復復于仁也二比而下之所以美而吉也為復
之休美而吉者以其能下仁也仁者天下之公善之
本也初復于仁二能親而下之是以吉也
六三頻復厲无咎象曰頻復之厲義无咎也
程子曰三以隂躁處動之極復之頻數而不能固者
也復貴安固頻復頻失不安于復也復善而屢失危
之道也聖人開遷善之道與其復而危其屢失故云
厲无咎不可以頻失而戒其復也頻失則為危屢復
何咎過在失而不在復也
愚曰既復而失之既失而又復之此頻復也頻復
雖危亦可以无咎者聖人許人以改過而不許其
遂也復而至于頻其事豈得无咎獨其義可免耳
六四中行獨復象曰中行獨復以從道也
程子曰此爻之義最宜詳玩四行衆隂之中而獨能
復自處于正下應于陽剛其志可謂善矣不言吉凶
者蓋四以柔居羣隂之間初方甚微不足以相援无
可濟之理故聖人但稱其能獨復而不欲言其獨從道
而必凶也曰然則不云无咎何也曰以隂居隂柔弱之
甚雖有從陽之志終不克濟非无咎也稱其獨復者
以其從陽剛君子之善道也
朱子曰四處羣隂之中而獨與初應為與衆俱行而
獨能從善之象當此之時陽氣甚微未足以有為故
不言吉然理所當然吉凶非所論也董子曰仁人者
正其義不謀其利明其道不計其功于剥之六三及
此爻見之
愚曰六四居五隂之間而獨從初非徇道者不能
也道指初九又震為大塗亦道也或曰四在外卦
不在二五何得稱中夫中無定體自初至三以二
為中自四至上以五為中此卦五隂自二至上則
四為中中行謂爻處五隂之中而獨復也
六五敦復无悔象曰敦復无悔中以自考也
程子曰六五以中順之德處君位能敦篤于復善者
也故无悔雖本善戒亦在其中矣陽復方微之時以
柔居尊下復无助未能致亨吉也能无悔而已以中
道自成也五以隂居尊處中而體順能敦篤其志以
中道自成則可以无悔也自成謂成其中順之德
愚曰臨曰敦臨復曰敦復皆以上卦坤故也坤厚
也五動而正成艮艮為篤實而篤實敦也敦復如
所謂躬自厚而薄責于人古之君子其責已重以
周是也何悔之有考如視履考祥之考象言六五
之敦復者以居中而能自考正也自考如太甲之
自怨自艾成王之唯予冲人弗及知復與无妄皆
言性分中事故六爻不論位
上六迷復凶有災眚用行師終有大敗以其國君凶至
于十年不克征象曰迷復之凶反君道也
程子曰以隂柔居復之終終迷不復者也迷而不復
其凶可知有災眚災天災自外來眚已過由自作既
迷不復善在已則動皆過失災禍亦自外而至蓋所
招也迷道不復无施而可用以行師則終有大敗以
之為國則君之凶也十年者數之終至于十年不克
征謂終不能行既迷于道何時而可行也復則合道
既迷於復與道相反也其凶可知以其國君凶謂其
反君道也人君居上而治衆當從天下之善乃迷于
復反君之道也非止人君凡人迷于復者皆反道而
凶也
愚曰上居外卦之外最遠于陽復歸无所故曰迷
復上窮矣不可動動則降三成坎坎災眚也自天
而至曰災自已致之曰眚有災眚則天禍人患无
所不有故曰凶然又曰用行師何也上動降三有
師體下為離離為甲胄用行師也行師之義以正
去不正已迷不復而行師人誰服之終有大敗師
六三師或輿尸坎為血大无功也三下之終故曰
終有大敗坤四諸侯立國也五君也師敗而舉國
以行禍不及國必及其君楚武王伐隨而心蕩鄧
曼之歎蓋知之矣十者坤之極數十年不克征者
上窮也災也用行師終有大敗以其國君凶者眚
也二者反君道故也復道好先初為一卦之先四
為上卦之先初之不遠善莫大焉四之獨復亦瞠
若乎其後矣復道惡後三為下卦之後上為一卦
之後故三之頻雖危无咎上之迷何嗟及矣若乃
二之休五之敦雖不與初四同功亦不與三上同
過中之為用尚矣
周易程朱𫝊義折衷卷十三
