周易程朱𫝊義折衷卷十六
元趙采撰
䷜(坎下坎上)
程子曰序卦物不可以終過故受之以坎坎者陷也
過極則必陷坎所以次大過也習謂重習他卦雖重不
加其名獨坎加習者見其重險險中復有險其義大
也卦中一陽上下二隂陽實隂虚上下无據一陽陷
于二隂之中故為坎陷之義陽居隂中則為陷隂居
陽中則為麗凡陽在上止之象在中陷之象在下動
之象隂在上說之象在中麗之象在下㢲之象䧟則
為險習重也如學習温習皆重復之義也坎陷也卦
之所言處險難之道坎水也一始于中有生之最先
者也故為水陷之體也
或問程𫝊云一始于中有生之最先者也故為水夫
陽氣之生必始于下復卦之象是也今曰始于中其
義未詳
朱子曰氣自下而上為是程說别是一義各有所主
不相妨然應不可相雜
習坎有孚維心亨行有尚
程子曰陽實在中為中有孚信維心亨維其心誠一
故能亨通至誠可以通金石蹈水火何險難之不可
亨行有尚謂以誠一而行則能出險有可嘉尚
朱子曰習重習也坎險陷也其象為水陽陷隂中外
虚而中實也此卦上下皆坎是為重險中實為有孚
心亨之象以是而行必有功矣故其占如此
愚曰八純卦皆兩象聖人獨加習于坎者甚其險
也甚之者使天下防其入而圖其出也其繇曰有
孚維心亨行有尚者何天地間不可磨滅者只是
這一畫陽蓋物生先與立物壊不與亡者也這一
畫陽在理為孚在人為心亨孚而心亨外面雖千
重險阻終是透徹出去然抱此信心坐待險衰亦
无是理不如見可而進自求出豁是之謂行有尚
蓋孚心是立本處行是致用處
彖曰習坎重險也水流而不盈行險而不失其信維心
亨乃以剛中也行有尚往有功也天險不可升也地險
山川丘陵也王公設險以守其國險之時用大矣哉
程子曰習坎者謂重險也兩險相重也初六云坎窞是
坎中之坎重險也水流而不盈陽動于險中而未出
于險乃水性之流行而未盈于坎既盈則出乎坎矣
行險而不失其信陽剛中實居險之中行險而不失
其信者也坎中實水就下皆為信義有孚也維其心
可以亨通者乃以其剛中也中實為有孚之象至誠
之道何所不通以剛中之道而行則可以濟險難而
亨通也以其剛中之才而往則有功故可嘉尚若止
不行則常在險中矣坎以能行為功高不可升天之
險也山川丘陵地之險也王公君人者觀坎之象知
險之不可陵也故設為城郭溝池之險以守其國保
其民人是有用險之時其用甚大故贊其大矣哉山
河城池設險之大端也若夫尊卑之辨貴賤之分明等
威異物采凡所以杜絶陵僣限隔上下者皆體險之用
也
愚曰習坎重險也聖人訓習為重訓坎為險耳王
輔嗣以習為便習又曰習乎重險險如何便習習
字只是重義象言習教事亦只是重疊教民水流
不盈盈滿也水滿坎便流一坎滿流下去一坎又
滿又流下去流則不盈矣行險而不失信聖人于
水土皆言信土之信以其生水之信以其行夫水
必就下流濕萬折而必東故天下之至信莫如水維
心亨乃以剛中此以二五言卦德也二五有心之
象亨只是陽剛得中有些隂柔便不亨人當險難
不可不亨其心也心亨而行則能出險心纔不亨
便陷于險而不能出行有尚行有功也聖人破口
說有功則出險特餘事耳坎在上天險也震足止
于下故云不可升坎在下地險也卦互艮為山坎
為川半山為丘陵五為王三四為公侯坤為國上
下皆坎設險守國也設險不惟城郭溝池甲兵之
利紀綱法度人所不可踰者皆是所以法天地此
推明爻畫以盡習坎之義也難生者險之時用險
以濟難者險之用不知時不得用不以心亨而行
之小則亡身大則亡國故聖人曰險之時用大矣
哉
象曰水洊至習坎君子以常德行習教事
程子曰坎為水水流仍洊而至兩坎相習水流仍洊
之象也水自㳙滴至于尋丈至于江海洊習而不驟
者也其因勢就下信而有常故君子觀坎水之象取
其有常則常久其德行人之德行不常則偽也故當
如水之有常取其洊習相受則以習熟其教令之事
夫發政行教必使民熟于聞聽然後能從故三令五
申之若驟告未喻遽責其從雖嚴刑以驅之不能也
故當如水之洊習
初六習坎入于坎窞凶象曰習坎入坎失道凶也
程子曰初以隂柔居坎險之下柔弱无援而處不得
當非能出乎險也唯益陷于深險耳窞坎中之陷處
已在習坎中更入坎窞其凶可知由習坎更入坎窞
失道也是以凶能出于險乃不失道也
愚曰初六本臨之六五自外歴重坎而入于初故
曰習坎窞坎底也道心亨也初六隂柔不中心不
能亨失道也既遇重險又入于窞其凶可知
九二坎有險求小得象曰求小得未出中也
程子曰二當坎險之時陷上下二隂之中乃至險之
地是有險也然其剛中之才雖未能出乎險中亦可
小自濟不至如初益陷入于深險是所求小得也君
子處險難而能自保者剛中而已剛則才足自衛中
則動不失宜方為二隂所陷在至險之地以剛中之
才不至陷于深險是所求小得然未能出坎中之險
也
愚曰二剛中可謂心亨矣而止于小得何也蓋居
重險下卦之中而陷于二隂雖以剛中居之猶未
可以有為其間故求小得如護紀綱小小節目之
類直未大而已矣夫以不可必得之勢而猶有小
得焉以見中之不可須臾離也設更出中雖小得
亦不可僥倖矣
六三來之坎坎險且枕入于坎窞勿用象曰來之坎坎
終无功也
程子曰六三在坎險之時以隂柔而居不中正其處
不善進退與居皆不可者也來下則入于險之中之
上則重險也退來與進之皆險故云來之坎坎既進
退皆險而居亦險枕謂支倚居險而支倚以處不安
之甚也所處如此唯益入于深險耳故云入于坎窞
如三所處之道不可用也故戒勿用進退皆險處又
不安若用此道當益入于險終豈能有功乎以隂柔
處不中正雖平易之地尚致悔咎況處險乎險者人
之所欲出也必得其道乃能去之求去而失其道益
困窮耳故聖人戒如三所處不可用也
朱子曰以隂柔不中正而履重險之間來往皆險前
險而後枕其陷益深不可用也故其象占如此枕倚
著未安之意
愚曰六三德弱處剛當兩險之間不能居易俟命
來則入下坎上之則入上坎前臨虚而有險後礙
實而且枕陸希聲曰枕者閡礙險害之貎前後遇
坎進退无門決入于坎窞之中而已身自陷險如
何濟險勿用可也天下惟心亨而後可以濟險三
以柔而不中心不亨矣安能成濟險之功哉此象
以終无功而絶之也或曰初與三俱言坎窞何也
曰初之坎窞下坎之穴也三之坎窞上坎之穴也
三居上坎之底故云
六四樽酒簋貳用缶納約自牖終无咎象曰樽酒簋貳
剛柔際也
程子曰六四隂柔而下无助非能濟天下之險者以
其在高位故言為臣處險之道大臣當險難之時唯
至誠見信于君其交固而不可間又能開明君心則
可保无咎矣夫欲上之篤信唯當盡其質實而已多
儀而尚飾莫如燕享之禮故以燕享喻之言當不尚
浮飾唯以質實所用一樽之酒二簋之食復以瓦缶
為器質之至也其質實如此又須納約自牖納約謂
進結于君之道牖者開通之義室之暗也故設牖所
以通明自牖言自通明之處以況君心所明處詩云
天之牖民如壎如箎毛公訓牖為道亦開通之義人
臣以忠信善道結于君心必自其所明處乃能入也
人心有所蔽有所通所蔽者暗處也所通者明處也
當就其明處而告之求信則易也故云納約自牖能
如是則雖艱險之時終得无咎也且如君心蔽于荒
樂唯其蔽也故爾雖力詆其荒樂之非如其不省何
必于所不蔽之事推而及之則能悟其心矣自古能
諫其君者未有不因其所明者也故訐直強勁者率
多取忤而温厚明辨者其說多行且如漢祖愛戚姬
將易太子是其所蔽也羣臣爭之者衆矣嫡庶之義
長少之序非不明也如其蔽而不察何四老者高祖
素知其賢而重之此其不蔽之明心也故因其所明
而及其事則悟之如反手且四老之力孰與張良羣
公卿及天下之士其言之切孰與周昌叔孫通然而
不從彼而從此者由攻其蔽與就其明之異耳又如
趙王太后愛其少子長安君不肯使質于齊此其蔽
于私愛也大臣諫之雖強既曰蔽矣其能聽乎愛其
子而欲使之長久富貴者其心之所明也故左師觸
龍因其所明而導之以長久之計故其聽也如響非
惟告于君者如此為教者亦然夫教必就人之所長
所長者心之所明也從其心之所明而入然後推及
其餘孟子所謂成德達才是也象只舉首句如此比多
矣樽酒簋貳質實之至剛柔相際接之道能如此則
可終保无咎君臣之交能固而常者在誠實而已剛
柔指四與五謂君臣之交際也
朱子曰晁氏云先儒讀樽酒簋為一句貳用缶為一
句今從之貳益之也周禮大祭三貳弟子職左執虚
豆右執挾七周旋而貳是也九五尊位六四近之在
險之時剛柔相際故有但用薄禮益以誠心進結自
牖之象牖非所由之正而室之所以受明也始雖艱
阻終得无咎故其占如此
愚曰爻中自初至五有震坎艮坤體坎震酒也艮
鼻震足坤腹有樽簋之象四三坤為土為腹土器
有腹缶也坤為闔戶坎艮為穴穴其戶牖也六四
德柔而位近君德柔易入跡近易通矧四无應于
初方有求于五五无應于二亦有求于四君臣之
情急于相須者如此又四與五適居剛柔之際可
相與而有為焉是以一樽之酒二簋之食瓦缶之
器以此自納于君而誠信固結有若盟約而不可
解焉然不由戶庭而由牖者何也牖者通明之處
也夫君患不信于其臣者有所蔽也臣患不見信
于君者不能避其所蔽而就其所通者為之說也
今四因五之所明而納其誠信之約則言辭易入
而險難不難濟矣此所以終无咎也程𫝊以四皓
觸龍事明之善矣
九五坎不盈祗既平无咎象曰坎不盈中未大也
程子曰九五在坎之中是不盈也盈則平而出矣祗
音柢抵也必抵于己平則无咎既曰不盈則是未平
而尚在險中未得无咎也以九五剛中之才居尊位
宜可以濟于險然下无助也二陷于險中未能出餘
皆隂柔无濟險之才人君雖才安能獨濟天下之險
居君位而不能致天下出於險則為有咎必抵既平
乃得无咎九五剛中之才而得尊位當濟天下之險
難而坎尚不盈乃未能平乎險難是其剛中之道未
光大也險難之時非君臣協力其能濟乎五之道未
大以无臣也人君之道不能濟天下之險難則為未
大不稱其位也
愚曰九五居尊而心亨可以出險矣然上六一爻
猶揜其上是水未能溢出坎面僅能平而當坎心
焉夫水盈而後流流而後其功大五坎不盈不能
滿起非五之力不裕也勢也如此則亦无所咎之
象曰坎不盈中未大也言雖剛中而未有大為也
心亨而大有為可以出險矣未者俟之之辭也爻
于二曰求小得象于五曰中未大皆不足于二五
之詞此繇所以言行有尚彖所以言往則有功勉
二五見可而進以出險也
上六係用徽纆寘于叢棘三歲不得凶象曰上六失道
凶三歲也
程子曰上六以隂柔而居險之極其陷之深者也以
其陷之深取牢獄為喻如係縛之以徽纆囚寘于叢
棘之中隂柔而陷之深其不能出矣故云至于三歲
之久不得免也其凶可知以隂柔而自處極險之地
是其失道也故其凶至于三歲也三歲之久而不得
免焉終凶之辭也
愚曰上爻動成㢲㢲為繩坤坎為黑變㢲徽纆也
㢲木交坎為叢棘㢲木數三故云三歲坎六爻自
初至五是墜險求出之人上六以隂居上是為險
陷人者也天道好還陷人者至是受殃焉所以被
係用墨索寘于刑庭三歲不得出凶可知矣古者
圜扉之外種九棘故曰叢棘嗚呼初以失道而陷
險上以失道而受刑上下皆失道是以為坎之始
終焉
䷝(離下離上)
程子曰序卦坎者陷也陷必有所麗故受之以離離
者麗也陷于險難之中則必有所附麗理自然也離
所以次坎也離麗也明也取其隂麗于上下之陽則
為附麗之義取其中虚則為明義離為火火體虚麗
於物而明者也又為日亦以虚明之象
離利貞亨畜牝牛吉
程子曰離麗也萬物莫不皆有所麗有形則有麗矣
在人則為所親附之人所由之道所主之事皆其所
麗也人之所麗利于貞正得其正則可以亨通故曰
離利貞亨畜牝牛吉牛之性順而又牝焉順之至也
既附麗于正必能順于正道如牝牛則吉也畜牝牛
謂養其順德人之順德由養以成既麗于正當養
習以成其順德也
朱子曰離麗也隂麗於陽其象為火體隂而用陽也
物之所麗貴乎得正牝牛柔順之物也故占者能正
則亨而畜牝牛則吉也
愚曰天下惟剛能獨立无所藉乎隂柔不能自立
必有所依乎陽故隂居陽中為麗離麗也陽居隂
中為陷坎陷也是知小人可以依附君子君子于
小人羣衆中決无容身之地陽性正隂麗之麗者
正則已正正則无不通故曰利貞亨然人之情又
有身雖麗正而心未能委順於正者故曰畜牝牛
吉牛順之性也牝順之質也養此至順表裏如一
然後為吉也畜字不可輕看人欲附麗人必恭敬
和柔乃可然非一朝夕之所致必畜養有素乃可
又伊川謂離明也取其中虚則為明義蓋火之為
物不託則不𫝊不虚則不明一隂附于二陽之中
託也附麗也上下二剛而一柔虚也明麗也此麗
所以有二義也然離之明來自外火為外光故離
用坤以畜其明而曰畜牝牛吉則順以養之坎之
明根乎中水為内明故坎用乾以亨其明而曰有孚
維心亨則剛以行之此坎離之明所以不同而君
子取以為養心盡性之學也
彖曰離麗也日月麗乎天百穀草木麗乎土重明以麗
乎正乃化成天下柔麗乎中正故亨是以畜牝牛吉也
程子曰離麗也謂附麗也如日月則麗乎天百穀草
木則麗乎土萬物莫不各有所麗麗得其正則能亨
也重明以卦才言也上下皆離重明也五二皆處中
正麗乎正也君臣上下皆有明德而處中正可以化
天下成文明之俗也二五以柔順麗乎中正所以能
亨人能養其至順以麗中正則吉故曰畜牝牛吉也
或曰二則中正矣五以隂居陽得為正乎曰離主所
麗五中正之位六麗于正位乃為正也學者知時義
而不失重輕則可以言易矣
愚曰離自遯初六變而之三成无妄再變初六之
四成家人三變初六之五成離自初變四言之離
成坎日降而月升也自初變五言之坎復成離月
降而日升也乾為天故曰日月麗乎天自初變三
言之有震㢲體震為稼㢲為木坤為土故曰百穀
草木麗乎土此推卦變以廣麗義也日月麗天氣
麗氣也百穀草木麗土形麗形也明麗正柔麗中
正理依理也重明只是明而又明若半明半暗所
麗不正如何化成天下朱文公謂六二中正六五
中而不正今言麗乎正麗乎中正次第說六二分
數多殊不知六雖柔弱得五則為剛剛正也五中
也以六居五正所謂柔麗乎中正乾為馬而坤為
牝馬健而順也坤為牛離為牝牛順而又順也離
卦陽包隂是畜柔順之物之象
象曰明兩作離大人以繼明照于四方
程子曰若云兩明則是二明不見繼明之義故云明
兩明而重兩謂相繼也作離明兩而為離繼明之義
也震㢲之類亦取洊隨之義然離之義尤重也大人
以德言則聖人以位言則王者大人觀離明相繼之象
以世繼其明德照臨于四方大凡以明相繼皆繼明
也舉其大者故以世襲繼照言之
愚按伊川釋重明麗正謂君臣上下皆有明德而
處中正至大象則又云繼世重明之義何前後相
戾也文公云明兩作是一句作起也今日日出明
日又出謂兩作只一箇明而見兩番非明兩乃兩
作也說做明兩則是有二日也此說盡之繼明是明
而又明續續不斷之義
初九履錯然敬之无咎象曰履錯之敬以辟咎也
程子曰陽固好動又居下而離體陽居下則欲進離
性炎上志在上麗幾于躁動其履錯然謂交錯也雖
未進而跡已動矣動則失居下之分而有咎也然其
剛明之才若知其義而敬慎之則不至于咎矣初在
下无位者也明其身之進退乃所麗之道也其志既
動不能敬慎則妄動是不明所麗乃有咎履錯然欲
動而知敬慎不敢進所以求辟免過咎也居明而剛
故知而能避不剛明則妄動矣
愚曰離遯之三變遯下卦為艮艮為指離之初九
在遯下體之下趾也遯五來踐之而成離故初九
有履之說初以剛居剛處離體之下志欲上進
以麗乎四而為㢲所進退故其履交錯而不成步
聖人乃設戒曰敬之凡人敬謹則不輕於麗人可
以無咎何者處離之始榮辱安危繋于所麗奈何
不敬以取咎乎故象曰履錯之敬以辟咎也
六二黃離元吉象曰黃離元吉得中道也
程子曰二居中得正麗于中正也黃中之色文之美
也文明中正美之盛也故云黃離以文明中正之德上明
于文明中順之君其明如是大善之吉也所以元吉
者以其得中道也不云正者離以中為重所以成文
明由中也正在其中矣
九三日昃之離不鼓缶而歌則大耋之嗟凶象曰日昃
之離何可久也
程子曰八純卦有二體之義乾内外皆健坤上下皆
順震威震相繼㢲上下順隨坎重險相習離二明繼照
艮内外皆止兑彼此相說而離之義在人事最大九
三居下體之終是前明將盡後明當繼之時人之始
終時之革易也故為日昃之離日下昃之明也昃則
將没矣以理言之盛必有衰始必有終常道也達者
順理為樂缶常用之器也鼓缶而歌樂其常也不能
如是則以大耋為憂乃為凶也大耋傾没也人之終
盡達者則知其常理樂天而已遇常皆樂如鼓缶而
歌不達者則恐懼有將盡之悲乃大耋之嗟為其凶
也此處死生之道也日既有傾昃明能久乎明者知
其然也故求人以繼其事退處以休其身安常處順何
足以為凶也
愚曰離為日三為下卦之終日昃也三爻變有坤
艮體坤為腹缶形也艮為手擊之鼓缶也夫日未
有不昃人未有不老死生晝夜之變蓋理之常初
无可樂可嗟者彼昧者不知不鼓缶而歌以為達
則大耋之嗟而憂死是皆為死生所動故皆凶象
曰何可久見得日既昃自然傾没雖萬計不能使
之留此君子所以頽然委順不以死生累其心也
九四突如其來如焚如死如棄如象曰突如其來如无
所容也
程子曰九四離下體而升上體繼明之初故言繼承
之義在上而近君繼承之地也以陽居離體而處四
剛躁而不中正且重剛以不正而剛盛之勢突如而
來非善繼者也夫善繼者必有㢲譲之誠順承之道
若舜啟然今四突如其來失善繼之道也又承六五
隂柔之君其剛盛陵爍之勢氣熖如焚然故云焚如
四之所行不善若此必被禍害故曰死如失繼紹之
義承上之道皆逆德也衆所棄絶故云棄如至于死
棄禍之極矣故不假言凶也上陵其君不順所承人
惡衆棄天下所不容也
愚按此一爻東萊得之謂九四處近君之位聖人
于此一爻嚴其義峻其辭正天下之大分明君臣
之大閑謂九四大臣苟侵君位突然而來則受莫
大之罪焚者古之極刑然六十四卦近君之位皆
不明此意獨于離一卦言之何哉蓋離有相繼之
義九四以剛強之才上逼君下繼下體之上大抵
人臣之繼君必如舜繼堯禹繼舜乃可无舜禹之
心即是莽卓吕謂焚者古之極刑按古有焚刑刑
人之喪不居兆域不序昭穆焚而棄之
六五出涕沱若戚嗟若吉象曰六五之吉離王公也
程子曰六五居尊位而守中有文明之德可謂善矣
然以柔居上在下无助獨附麗于剛強之間危懼之
勢也唯其明也故能畏懼之深至于出涕憂慮之深
至于戚嗟所以能保其吉也出涕戚嗟極言其憂懼
之深耳時當然也居尊位而文明知憂畏如此故得
吉若自恃其文明之德與所麗中正泰然不懼則安
能保其吉也六五之吉者所麗得王公之正位也據
在上之勢而明察事理畏懼憂虞以持之所以能吉也
不然豈能安乎
愚曰離目兑澤出涕也自目出曰涕兑口嗟若也
六五柔居尊位為九四強臣所逼故出涕戚嗟然
有吉之道者五上相麗五王也上公也王公相麗
未可犯也公即王所使以出征者也
上九王用出征有嘉折首獲匪其醜无咎象曰王用出
征以正邦也
程子曰九以陽居上在離之終剛明之極者也明則
能照剛則能斷能照足以察邪惡能斷足以行威刑
故王者宜用如是剛明以辨天下之邪惡而行其征
伐則有嘉美之功也征伐用刑之大者夫明極則无
微不照斷極則无所寬宥不約之以中則傷於嚴察
矣去天下之惡若盡究其漸染詿誤則何可勝誅所
傷殘亦甚矣故但當折取其魁首所執獲者非其醜
類則无傷暴之咎也書曰殱厥渠魁脅從罔治王者
用此上九之德明照而剛斷以察除天下之惡所以
正治其邦國剛明居上之道也
愚曰乾為首兑為毁折折首象也六五雖弱有大臣
以為之禦侮是以九四不敢凌突而五得吉然五
亦善用上九曰吾使汝出征也蓋有嘉美之意焉
其要在折敵之魁首而已雖其醜類之詿誤者不
必盡獲也書曰殱厥渠魁脅從罔治此六五之所
用以正邦者也
周易程朱𫝊義折衷卷十六
