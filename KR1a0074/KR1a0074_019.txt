周易程朱𫝊義折衷卷十九
元趙采撰
下經
䷢(坤下離上)
程子曰序卦物不可以終壯故受之以晉晉者進也
物无壯而終止之理既盛壯則必進晉所以繼大壯
也為卦離在坤上明出地上也日出於地升而益明
故為晉晉進而光明盛大之意凡物漸盛為進故彖
曰晉進也卦有有德者有无德者隨其宜也乾坤之
外云元亨者固有也云利貞者所不足而可以有功
也有不同者革漸是也隨卦可見晉之盛而无德者
无用有也晉之明盛故更不言亨順乎大明无用戒
正也
愚按朱氏門人問文公曰物進而後至於壯盛既
壯盛則衰退繼之矣今程𫝊謂壯盛則必進此義
未詳先生曰物固有壯而後進者亦有進而後壯
者且以十二月卦論之大壯之為夬夬之為乾豈
非壯而後進乎至乾乃極而衰也
晉康侯用錫馬蕃庶晝日三接
程子曰晉為進盛之時大明在上而下體順附諸侯
承王之象也故為康侯康侯者治安之侯也上之大
明而能同德以順附治安之侯也故受其寵數錫之
馬衆多也車馬重賜也蕃庶衆多也不唯錫予之厚
又見親禮晝日之中至於三接言寵遇之至也晉進
盛之時上明下順君臣相得在上而言則進於明在
臣而言則進升高顯受其光寵也
朱子曰晉進也康侯安國之侯也錫馬蕃庶晝日三
接言多受大賜而顯被親禮也蓋其為卦上離下坤
有日出地上之象順而麗乎大明之德又其變自觀
而來為六四之柔進而上行以至於五占者有是三
者則亦當有是寵也
彖曰晉進也明出地上順而麗乎大明柔進而上行是
以康侯用錫馬蕃庶晝日三接也
程子曰晉進也明進而盛也明出於地益進而盛故
為晉所以不謂之進者進謂前進不能包明盛之義
明出地上離在坤上也坤麗於離以順麗於大明順
德之臣上附於大明之君也柔進而上行凡卦離在
上者柔居君位多云柔進而上行噬嗑睽鼎是也六
五以柔居君位明而順麗為能待下寵遇親密之義
是以為康侯用錫馬蕃庶晝日三接也大明之君安
天下者也諸侯能順附天子之明德是康民安國之
侯也故謂之康侯是以享寵錫而見親禮晝日之間
三接見於天子也不曰公卿而曰侯天子治於上者
也諸侯治於下者也在下而順附於大明之君諸侯
之象也
愚曰晉自離來觀之變也離為明自六五言之為
大明明出地上以離言晉之君也順而麗乎大明
以坤言晉之臣也柔進而上行謂觀六四之柔進
而上行為六五此又言晉之君非止明照四海又
以柔道理天下也以此之故所以康侯用錫馬蕃
庶晝日三接大行人職曰諸公三饗三問三勞諸
侯三饗再問再勞子男三饗一問一勞即天子三
接諸侯之禮也或曰午為馬火畜也故古者差馬
以午而說卦以乾坎震為馬何也蓋乾離同位以
五行言之火為馬以八卦言之乾為馬觀諸天文
漢中之四星曰天駟東壁之北四星曰天廏建星
六星四天馬乾坎也房為天駟東一星為天馬震
也故馬以三卦言之
象曰明出地上晉君子以自昭明德
程子曰昭明之也𫝊曰昭德塞違昭其度也君子觀
明出地上而益明盛之象而以自昭其明德去蔽致
知昭明德於已也明明德於天下昭明德於外也明
明德在已故云自昭
愚曰大象六十四獨於乾言自強於晉言自昭何
也天左旋日右轉其為三百六十五度四分度之
一窮晝夜而一周未始相遠也然日之進也纔足
以當晝夜之運而天之行常超一度則所謂強者
非天不足以當之故於乾曰自強當其日之出辰
入申也晝行地上百四十六度強出寅入戌也晝
行地上二百一十九度弱此明出地上也其光明
烜赫容光必照萬物皆被其光輝天下更有恁至
明者過於日則所謂昭者非日不足以當之故於
晉言自昭強曰自強昭曰自昭亦以天行日進誰
實使之凡皆自不能已焉耳人之一心其光明亦
若是此君子所以體之而求之自己也大學之𫝊
引帝典曰克明峻德康誥曰克明德而訂之曰皆
自明也正此象之義
初六晉如摧如貞吉㒺孚裕无咎象曰晉如摧如獨行
正也裕无咎未受命也
程子曰初居晉之下進之始也晉如升進也摧如抑
退也於始進而言遂其進不遂其進唯得正則吉也
罔孚者在下而始進豈遽能深見信於上苟上未見
信則當安中自守雍容寬裕无急於求上之信也苟
欲信之心切非汲汲以失其守則悻悻以傷於義矣
皆有咎也故裕則无咎君子處進退之道也无進无
抑惟獨行正道也寬裕則无咎者始欲進而未當位
故也君子之於進退或遲或速唯義所當未嘗不裕
也聖人恐後之人不達寬裕之義居位者廢職失守
以為裕故特云初六裕則无咎者始進未受命當職
任故也若有官守不信於上而失其職一日不可居
也然事非一概久速唯時亦容有為之兆者
朱子曰以隂居下應不中正欲進見摧之象占者如
是而能守正則吉設不為人所信亦當處以寬裕則
无咎也
愚曰初居晉之始與四有應四援於上故晉如然
四為鼫鼠不足恃故又摧如也然君子唯一正以
待之正故吉也方晉如摧如之時未有孚於我者
而君子泰然常裕何也事君難進而易退君子之
常惟一正以盡進退之義而已是以裕而无咎也
未受命者未受官守言責之命孟子曰我無官守
我無言責則吾進退豈不綽綽然有餘裕哉其是
之謂夫
六二晉如愁如貞吉受兹介福于其王母象曰受兹介
福以中正也
程子曰六二在下上无應援以中正和柔之德非強
於進者也故於進為可憂愁謂其進之難也然守其
貞正則當得吉故云晉如愁如貞吉王母祖母也謂
隂之至尊者指六五也二以中正之道自守雖上無
應援不能自進然其中正之德久而必彰上之人自
當求之蓋六五大明之君與之同德必當求之加之
寵禄受介福於王母也介大也受兹介福以中正之
道也人能守中正之道久而必亨况大明在上而同
德必受大福也
朱子曰六二中正上無應援故欲進而愁占者如是
而能守正則吉而受福于王母也王母指六五蓋享
先妣之吉占而凡以隂居尊者皆其類也
愚曰六二以中正得位而猶不免於愁如以五不
應无大君以受之也當此之時小人以進為喜君
子以進為憂惟其持之以正是以獲吉吉者受福
于六五也六五以隂居陽而處尊位坤為母故曰
王母王母祖母也其宋之高太皇后乎六二受其
福可謂正吉而無愧矣雖然易以此盡變非以體
常也人臣受介福於王母豈事之常也哉宋司馬
文正之心其六二之愁如者乎
六三衆允悔亡象曰衆允之志上行也
程子曰以六居三不得中正宜有悔吝而三在順體
之上順之極者也三隂皆順上者也是三之順上與
衆同志衆所允從其悔所以亡也有順上向明之志
而衆允從之何所不利或曰不由中正而與衆同得
為善乎曰衆所允者必至當也况順上之大明豈有
不善也是以悔亡蓋亡其不中正之失矣古人曰謀
從衆則合天心上行上順麗於大明也上從大明之
君衆志之所同也
朱子曰三不中正宜有悔者以其與下二隂皆欲上
進是以為衆所信而悔亡也
愚曰坤為衆三隂衆也三不當位衆所未允宜有
悔然晉之世三隂同順乎上三順之極而有應三
志上行二隂因之進乎大明之世是衆允也衆允
則悔斯亡矣
九四晉如鼫鼠貞厲象曰鼫鼠貞厲位不當也
程子曰以九居四非其位也非其居而居之貪據其
位者也貪處高位既非所安而又與上同德順麗於
上三隂皆在已下勢必上進故其心畏忌之貪而畏
人者鼫鼠也故云晉如鼫鼠貪於非據而存畏忌之心
貞固守此其危可知言貞厲者開有改之道也賢者
以正德宜在高位不正而處高位則為非據貪而懼
失則畏人固處其地危可知也
愚按子夏𫝊作碩鼠碩大也艮坎為鼠陽為大坎
為加憂九四處晉之時剛而不正竊據高位剛則
貪不正則畏人若大鼠然不當其位者也大明之
世三隂進而麗乎明處位不當而扼其路易曰使
四居之而正猶為危厲况不正乎為厲必矣雖然
鼠晝伏夜動今晉晝也鼠何能為
六五悔亡失得勿恤往吉无不利象曰失得勿恤往有
慶也
程子曰六以柔居尊位本當有悔以大明而下皆順
附故其悔得亡也下既同德順附當推誠委任盡衆
人之才通天下之志勿復自任其明恤其失得如此
而往則吉而无不利也六五大明之主不患其不能
明照患其用明之過至於察察失委任之道故戒以
失得勿恤也夫私意偏任不察則有蔽盡天下之公
豈得復用其私察也以大明之德得下之附推誠委
任則可以成天下之大功是往而有福慶也
朱子曰以隂居陽宜有悔矣以大明在上而下皆順
從故占者得之則其悔亡又一切去其計功謀利之
心則往吉而无不利也然亦必有其德乃應其占耳
愚曰晉之六五君位也康侯用錫馬蕃庶晝日三
接者也君臣相得而不疑悔既亡矣然剛明能斷
柔明多疑若能總其大綱委任大臣而失得勿問
使在下者得盡心力為之則无往而不利不然屑
屑然親細務而憂其失得何以為大明之世哉
上九晉其角維用伐邑厲吉无咎貞吝象曰維用伐邑
道未光也
程子曰角剛而居上之物上九以剛居卦之極故取
角為象以陽居上剛之極也在晉之上進之極也剛
極則有強猛之過進極則有躁急之失以剛而極於
進失中之甚也无所用而可維獨用於伐邑則雖厲
而吉且无咎也伐四方者治外也伐其居邑者治内
也言伐邑謂内自治也人之自治剛極則守道愈固
進極則遷善愈速如上九者以之自治則雖傷於厲
而吉且无咎也嚴厲非安和之道而於自治則有功
也復云貞吝以盡其義極於剛進雖自治有功然非
中和之德故於貞正之道為可吝也不失中正為貞
維用伐邑既得吉而无咎復云貞吝者其道未光大
也以正理言之猶可吝也夫道既光大則无不中正
安有過也今以過剛自治雖有功矣然其道未光大
故亦可吝聖人言盡善之道
朱子曰角剛而居上上九剛進之極有其象矣占者
得之而以伐其私邑則雖危而吉且无咎然以極剛
治小邑雖得其正亦可吝矣
愚曰九居上前剛也有角之象上進而至於角晉
之窮也故不可用以伐天下維可用以伐私邑蓋
上窮則反三入於坎下内卦坤為私邑故曰維用
伐邑厲吉无咎貞吝夫上反則非進晉道不光矣
故用以自治雖厲猶吉用以伐天下雖貞亦吝上
反三坎毁離未光之象也
䷣(離下坤上)
程子序卦晉者進也進必有所傷故受之以明夷夷
者傷也夫進之而不已必有所傷理自然也明夷所
以次晉也為卦坤上離下明入地中也反晉成明夷
故義與晉正相反晉者明盛之卦明君在上羣賢並
進之時也明夷昏暗之卦暗君在上明者見傷之時
也日入於地中明傷而昏暗也故為明夷
愚按程𫝊云明夷昏暗之卦暗君在上明者見傷
朱文公以為明夷未是說暗主只是說君子明而
見傷到上六方是說暗主以愚觀之坤體在上為
地為晦離為日為明明入地中非暗君在上明者
見傷而何
明夷利艱貞
程子曰君子當明夷之時利在知艱難而不失其貞
正也在昏暗艱難之時而能不失其正所以為明君
子也
朱子曰夷傷也為卦下離上坤日入地中明而見傷
之象故為明夷又其上六為暗之主六五近之故占
者利於艱難以守正而自晦其明也
彖曰明入地中明夷内文明而外柔順以蒙大難文王
以之
程子曰明入地中其明滅也故為明夷内卦離離者
文明之象外卦坤坤者柔順之象為人内有文明之
德而外能柔順也昔者文王如是故曰文王以之當
紂之昏暗乃明夷之時而文王内有文明之德外柔
順以事紂蒙犯大難而内不失其明聖而外足以遠
禍患此文王所用之道也故曰文王以之
利艱貞晦其明也内難而能正其志箕子以之
程子曰明夷之時利於處艱厄而不失其貞正謂能
晦藏其明也不晦其明則被禍患不守其正則非賢
明箕子當紂之時身處其國内切近其難故云内難
然箕子能晦藏其明而自守其正志箕子所用之道也
故曰箕子以之
愚曰彖舉文王箕子事者蓋聖人翼易至此思商
辛之暴有合乎明夷之世緬懷文王箕子實得夫
用明夷之道何者文王之所以用明夷者用一卦
之全體也箕子之所以用明夷者應六五一爻之義
也文王處君臣之間故曰大難箕子處親親之間
故曰内難内文明如詩歌大明書述聰明之類外
柔順如夫子所謂服事殷韓子所謂臣罪當誅兮
天王聖明之類利艱貞晦其明如中有九疇大法
外乃佯狂為奴之類能正其志如卒為武王陳洪
範以詒萬世是其志之所以正也
象曰明入地中明夷君子以莅衆用晦而明
程子曰明所以照君子無所不照然用明之過則傷
於察太察則盡事而无含弘之度故君子觀明入地
中之象於莅衆也不極其明察而用晦然後能容物
和衆衆親而安是用晦乃所以為明也若自任其明
无所不察則已不勝其忿疾而无寬厚含容之德人
情睽疑而不安失莅衆之道適所以為不明也古之
聖人設前旒屏樹者不欲明之盡乎隠也
愚按程𫝊謂用明之過則傷於察不極其明察而
用晦然後能容物和衆但用晦而明聖人於明夷
卦言之恐非不傷察之意蓋明夷之用晦只與邦
無道危行言遜相似亦不是和世同塵所以彖以
艱貞為晦其明即中庸素患難行乎患難使之昭
昭若揭日月而行亦豈明夷之世處衆之道哉
初九明夷于飛垂其翼君子于行三日不食有攸往主
人有言象曰君子于行義不食也
程子曰初九明體而居明夷之初見傷之始也九陽
明上升者也故取飛象昏暗在上傷陽之明使不得
上進是于飛而傷其翼也翼見傷故垂朵凡小人之
害君子害其所以行者君子于行三日不食君子明
照見事之微雖始有見傷之端未顯也君子則能見
之矣故行去避之君子於行謂去其禄位而退藏也
三日不食言困窮之極也事未顯而處甚艱非見幾
之明不能也夫知幾者君子之獨見非衆人所能識
也故明夷之始其見傷未顯而去之則世俗孰不疑
怪故有所往適則主人有言也然君子不以世俗之
見怪而遲疑其行也若俟衆人盡識則傷已及而不
能去矣此薛方所以為明而揚雄所以不獲其去也
愚曰明夷晉之反晉離在上離為鳥下而為明夷
於飛也夫飛者必揚其翼今朵而垂之則翼无乃
傷乎傷翼而不疾去則傷身必矣故君子於行三
日不暇食也行者客也住者主人也主人必與初
去留異趣者故初有所往則主人見譏而有言也
象曰君子於行義不食也言君子不食而去亦義
當然此孔子接淅而去齊者也程𫝊既言翼見傷
故垂朵又云傷未顯而去之引魏生申公白公不
待見傷而去者以明爻義不思其已見傷何得以
為事未顯恐不若本義直以垂朵為見傷之象為
簡易也
六二明夷夷于左股用拯馬壯吉象曰六二之吉順以
則也
程子曰六二以至明之才得中正而體順順時自處
處之至善也雖君子自處之善然當隂闇小人傷明
之時亦不免為其所傷但君子自處有道故不能深
相傷害終能違避之爾足者所以行也股在脛足之
上於行之用為不甚切左又非便用者手足之用以
右為便唯蹶張用左蓋右立為本也夷於左股謂傷
害其行而不甚切也雖然亦必自免有道拯用其壯
健之馬則獲免之速而吉也君子為隂闇所傷其自
處有道故其傷不甚自拯有道故獲免之疾用拯之
道不壯則被傷深矣故云馬壯則吉也二以明居隂
闇之下所謂吉者得免傷害而已非謂可以有為於
斯時也六二之得吉者以其順處而有法則也則謂
中正之道能順而得中正所以處明傷之時而能保
其吉也
朱子曰傷而未切救之速則免矣故其象占如此
愚曰初往四二成巽巽為股震為左左股也坎為
美脊之馬震為作足坎震得位馬之壯健者也初
云垂翼二云夷股傷翼則害其飛傷股則害其行
夷於左股將併其右而及之傷之漸深也二何以
受傷之深二在明體之中大臣之位明盛者招殃
之道位隆者賈禍之基矧當暗君在上之時乎此
所以傷於左股也傷股有救乎曰有馬壯則吉馬
所以載傷也象又以二之吉為順以則何也蓋傷
股以馬救傷明以順救順以則言豈非順帝之則
之謂乎先儒以此為文王之事
九三明夷于南狩得其大首不可疾貞象曰南狩之志
乃大得也
程子曰九三離之上明之極也又處剛而進上六坤
之上暗之極也至明居下而為下之上至暗在上而
處窮極之地正相敵應將以明去暗者也斯義也其
湯武之事乎南在前而明方也狩畋而去害之事也
南狩謂前進而除害也當克獲其大首大首謂暗之
魁首上六也三與上正相應為至明克至暗之象不
可疾貞謂誅其元惡舊染汙俗未能遽革必有其漸
革之遽則駭懼而不安故酒誥云惟殷之迪諸臣惟
工乃湎於酒勿庸殺之姑惟教之至於既久尚曰餘
風未殄是漸漬之俗不可以遽革也故曰不可疾貞
正之不可急也上六雖非君位以其居上而暗之極
故為暗之主謂之大首夫以下之明除上之暗其志
在去害而已如商周之湯武豈有意於利天下乎得
其大首是能去害而大得其志矣志苟不然乃悖亂
之事也
朱子曰以剛居剛又在明體之上而屈於至暗之下
正謂上六闇主為應故有向明除害得其首惡之象
然不可以亟也故有不可疾貞之戒成湯起於夏臺
文王興於羑里正合此爻之義而小事亦有然者
愚曰此爻程子以為湯武之事朱子以為夏臺羑
里事楊誠齋以為武王事愚敢從誠齋說而於不
可疾貞見作易者之有憂患也大抵此時此事只
當徐救而緩圖之若疾於求其正則於仁義終有
未盡善處或曰武王五年觀政於商然後有牧野
之舉則亦不可謂疾貞矣愚以為使武王聽伯夷
之諫少緩孟津之渡以俟商紂之自亡則周之靖
安當無窮期惟伯夷之諫不行故後來周公之憂
益大則一戎之定三監之階也作易者謂不可疾
貞詎不信夫
六四入于左腹獲明夷之心于出門庭象曰入于左腹
獲心意也
朱子曰竊疑左腹者幽隠之處獲明夷之心于出門
庭者得意於遠去之義言筮而得此者其自處當如
是也蓋離體為至明之德坤體為至闇之地下三爻
明在闇外故隨其遠近高下而處之不同六四以柔
正居闇地而尚淺故猶可以得意於遠去五以柔中
居闇地而已迫為内難正志以晦其明之象上則極
乎闇矣故為自傷其明以至於闇而又足以傷人之
明蓋下五爻皆為君子獨上一爻為暗君也
愚曰上六暗君也九三居明極上之敵也六四遠
上而近三三為離之極離為大腹初有震象震左
也四與初應故由外入内是入於左腹也互坎坎
為心初九往四離變艮艮為門此言六四以柔正
居闇地入於左腹去闇就明也蓋四處闇尚淺乃
今得遂其遠去之心以就九三之明况四與三僅
門庭之隔耳出其門庭即就三矣象曰入于左腹
獲心意也言四之心意在於去闇君就明主今既
入於左腹是獲心意也此與微子事相類
六五箕子之明夷利貞象曰箕子之貞明不可息也
程子曰五為君位乃常也然易之取義變動隨時上
六處坤之上而明夷之極隂闇傷明之極者也五切
近之聖人因以五為切近至暗之人以見處之之義
故不專以君位言上六隂暗傷明之極故以為明夷
之主五切近傷明之主若顯其明則見傷害必矣故
當如箕子之自晦藏則可以免於難箕子商之舊臣
同姓之親可謂切近於紂矣若不自晦其明被禍可
必也故佯狂為奴以免於害雖晦藏其明而内守其
正所謂内難而能正其志所以謂之仁與明也若箕
子可謂貞矣以五隂柔故為之戒云利貞謂宜如箕
子之貞固也箕子晦藏不失其貞固雖遭内難其明
自存不可滅息也
朱子曰居至闇之地近至闇之君而能正其志箕子
之象也貞之至也利貞以戒占者
愚曰六五之為君夷於明者也明傷而不已任道
之君子欲正之則勢不順救之則力不能去之則
義不可此最難處者也必如箕子之所為而後可
故曰箕子之明夷利貞箕子之處此何以為貞也
甘心為奴身可辱也而自靖自獻一念之正初未
嘗息終成異日法受聖化及民之事故曰明不可
息也
上六不明晦初登于天後入于地象曰初登于天照四
國也後入于地失則也
程子曰上居卦之終為明夷之主又為明夷之極上
至高之地明在至高本當遠照明既夷傷故不明而
反昏晦也本居於高明當及遠初登于天也乃夷傷
其明而昏暗後入於地也上明夷之終又坤隂之終
明傷之極者也初登於天居高而明則當照及四方
也乃被傷而昏暗是後入於地失明之道也失則失
其道也
朱子曰以隂居坤之極不明其德以至於晦始則處
高位而傷人之明終必至於自傷而墜厥命故其象
如此而占亦在其中矣
愚曰此爻按程𫝊云居高而明常照四方乃被傷
而昏晦是後入於地但上六乃坤之極隂闇之甚
安得有明故曰不明晦又是闇主安得被傷而昏
闇不如本義之說明白初登於天愚謂明夷之初
離也離本乾體故曰登天明夷之後坤也坤為地
故曰後入於地此爻言明夷之主當其初也本具
離明可以照四方乃但據高位以傷人之明至其
後也昏暗之極失其為君之則遂墜厥命而竟入
於地矣故雜卦曰明夷誅也為明夷之主而不誅
者鮮矣明夷六爻當聖人作易時上似為紂三為
武王四為微子五為箕子二為文王初其避紂之
伯夷太公乎
周易程朱𫝊義折衷卷十九
