周易程朱𫝊義折衷卷十八
元趙采撰
下經
䷠(艮下乾上)
程子曰序卦恒者久也物不可以久居其所故受之
以遯遯者退也夫久則有去相須之理也遯所以繼
恒也遯退也避也去之之謂也為卦天下有山天在
上之物陽性上進山高起之物形雖高起體乃止物
有上陵之象而止不進天乃上進而去之下陵而上
去是相違遯故為遯去之義二隂生於下隂長將盛
陽消而退小人漸盛君子退而避之故為遯也
遯亨小利貞
程子曰遯者隂長陽消君子遯藏之時也君子退藏
以伸其道道不屈則為亨故遯所以有亨也在事亦
有由遯避而亨者雖小人道長之時君子知幾退避
固善也然事有不齊與時消息无必同也隂柔方長
而未至於甚盛君子尚有遲遲致力之道不可大貞
而尚利小貞也
朱子曰遯退避也為卦二隂浸長陽當退避故為遯
六月之卦也陽雖當遯然九五當位而下有六二之
應若猶可以有為但二隂浸長於下則其勢不可以
不遯故其占為君子能遯則身雖退而道亨小人則
利於守正不可以浸長之故而遂侵迫於陽也小謂
隂柔小人也此卦之占與否之初二兩爻相類
愚曰卦二隂内長四陽外遯夫子曰遯退也言剛
退而避柔陽退而避隂君子退而避小人故六爻
以遯之早遯之遠遯之肥者為吉若去不早避不
遠便危便凶蓋隂陽剛柔君子小人无兩立之理
彼長則此消彼進則此退然遯退而曰亨何也君
子之通塞與世俗之通塞異世俗以身之通塞為
通塞君子以道之通塞為通塞君子見幾而作全
道以遯身雖遯而道則亨也故曰遯亨然二隂方
長小人亦未至酷烈肆禍聖人且欲訓正之曰小
利貞小指隂也利貞欲其任運徐長而不驟肆也
此與賁小利有攸往旅小亨之小異
彖曰遯亨遯而亨也剛當位而應與時行也小利貞浸
而長也遯之時義大矣哉
程子曰小人道長之時君子遯退乃其道之亨也君
子遯藏所以伸道也此言處遯之道自剛當位而應
以下則論時與卦才尚有可為之理也雖遯之時君
子處之未有必遯之義五以剛陽之德處中正之位
又下與六二以中正相應雖隂長之時如卦之才尚
當隨時消息苟可以致其力无不至誠自盡以扶持
其道未必於遯退而不為故曰與時行也當隂長之
時不可大貞而尚小利貞者蓋隂長必以浸漸未能
遽盛君子尚可小貞其道所謂小利貞扶持使未遂
亡也遯者隂之始長君子知微故當深戒而聖人之
意未便遽已也故有與時行小利貞之教聖賢之於
天下雖知道之將廢豈肯坐視其亂而不救必區區
致力於未極之間強此之衰艱彼之進圖其暫安苟
得為之孔孟之所屑為也王允謝安之於漢晉是也
若有可變之道可亨之理更不假言也此處遯時之
道也故聖人贊其時義之大矣哉或久或速其義皆
大也
愚曰遯而亨言身不遯則道不亨亨自遯而致也
剛當位而應與時行也夫聖賢盡遯則人道絶彖
遂舉二五以見意焉五剛而當位故上有嘉遯之
君二柔而上應故下有留賢之臣與時行者五與
二不得已當遯之時只得隨時而處以行道也小
利貞夫小人得勢安肯徐徐而進然進得太驟亦
非小人之福聖人以浸而長釋利貞雖是為君子
謀然於小人亦无不愛也遯之時義大矣哉義因
時制時同義異去留異跡大矣哉意有餘而言不
足以盡之也
象曰天下有山遯君子以遠小人不惡而嚴
程子曰天下有山山下起而乃止天上進而相違是
遯避之象也君子觀其象以避遠乎小人遠小人之
道若以惡聲厲色適足以致其怨忿唯在乎矜莊威
嚴使知敬畏則自然遠矣
愚曰天下有山不相附之象君子觀小人浸長之
時勢不可相附亦猶天山之遼邈也不惡而嚴此
君子待小人之道不用其惡以象天之容蓋小人
之情嫉之則亂必用嚴以象天之高蓋小人之情
近之則不遜苟能用此道雖合堂同席而睚眦不
萌况用之於遯之時乎
初六遯尾厲勿用有攸往象曰遯尾之厲不往何災也
程子曰他卦以下為初遯者往遯也在前者先進故
初乃為尾尾在後之物也遯而在後不及者也是以
危也初以柔處微既已後矣不可往也往則危矣微
者易於晦藏往既有危不若不往之无災也見幾先
遯固為善也遯而為尾危之道也往既有危不若不
往而晦藏可免於災處微故也古人處微下隠亂世
而不去者多矣
愚曰凡卦以上為首為角以初為足為尾初隂方
進君子之遯已為尾厲何也知幾其神違禍貴早
今為六所止而落後文公所謂去不迭了所以危
厲更不可有所往只得看他如何象曰不往何災
何也當遯尾之時倘冒然竟往欲自明其節必遇
險災蓋初往成離坎也若不往而退藏於下自晦
其明則何災之有伊川謂處微故也古人處微下
隠亂世而不去者多矣此說是也
六二執用黃牛之革莫之勝說象曰執用黃牛固志也
程子曰二與五為正應雖在相違遯之時二以中正順
應於五五以中正親合於二其交自固黃中色牛順
物革堅固之物二五以中正順道相與其固如執繋
之以牛革也莫之勝說謂其交之固不可勝言也在
遯之時故極言之上下以中順之道相固結其心志
其堅如執之以牛革也
愚曰艮為手執也艮坤體坤為牛坤色黃艮為革
此執之用黃牛之革之象也說如輿說輹之說黃
色之中牛性之順二雖柔然與五應又其德中順
見五嘉君子之遯也已亦欲縶之維之挽回君子
不欲其遯故曰執之用黃牛之革革有變義言用
中順之道以變其欲遯之心是以君子為其所執
矣象曰執用黃牛固志也蓋先有以固其志而後君
子不可得而脫二之意雖不惡惜君子无知幾之
見也
九三係遯有疾厲畜臣妾吉象曰係遯之厲有疾憊也
畜臣妾吉不可大事也
程子曰陽志說隂三與二切比係乎二者也遯貴速
而遠有所係累則安能速且遠也害於遯矣故為有
疾也遯而不速是以危也臣妾小人女子懷恩而不
知義親愛之則忠其上係戀之私恩懷小人女子之
道也故以畜養臣妾則得其心為吉也然君子之待
小人亦不如是也三與二非正應以暱比相親非待
君子之道若以正則雖係不得為有疾蜀先主之不
忍棄士民是也雖危為无咎矣遯而有係累必以困
憊致危其有疾乃憊也蓋力亦不足矣以此暱愛之
心畜養臣妾則豈可以當大事乎
愚曰三有陽德君子也然在内卦而近二二欲執
之已遂係於二而不得遯焉二互巽巽為繩係也
故曰係遯夫魚羈網而遊鳥嬰籠而翔可遯乎二
害乎遯則三有疾憊矣三既為二所係則必以臣
妾畜我矣以臣妾畜我豈无暱愛之私故亦吉但
既為人所係所畜豈可大事乎三雖剛而不中所
以不知幾而不能遠遯也
九四好遯君子吉小人否象曰君子好遯小人否也
程子曰四與初為正應是所好愛者也君子雖有所
好愛義苟當遯則去而不疑所謂克己復禮以道制
欲是以吉也小人則不能以義處暱於所好牽於所
私至於陷辱其身而不能已故在小人則否也否不
善也四乾體能剛斷者聖人以其處隂而有係故設
小人之戒恐其失於正也君子雖有好而能遯不失
於義小人則不能勝其私意而至於不善也
愚曰有身遯有心遯身遯則山林心遯則朝著四
有剛德位又近君身弗遯也心實好遯焉君子以
之吉小人則弗能也
九五嘉遯貞吉象曰嘉遯貞吉以正志也
程子曰九五中正遯之嘉美者也處得中正之道時
止時行乃所謂嘉美也故為貞正而吉九五非無係
應然與二皆以中正自處是其心志及乎動止莫非
中正而无私係之失所以為嘉也在彖則概言遯時
故云與時行小利貞尚有濟遯之意於爻至五遯將
極矣故唯以中正處遯言之遯非人君之事故不主君位
言然人君之所避遠乃遯也亦在中正而已志正則
動必由正所以為遯之嘉也居中得正而應中正是
其志正也所以為吉人之遯也正也唯在正其志而
已矣
朱子曰剛陽中正下應六二亦柔順而中正遯之嘉
美者也占者如是而正則吉矣
李過曰以剛陽之君而居中所謂剛當位而應者也
已為遯主使小人得進而君子棄去誰之咎也必不
得已必致禮以褒寵之以示嘉尚之意故曰嘉遯如
鳴騶入谷鶴書赴隴物色邱園皆所以嘉其遯也使
其肯來歟尚足以共國使其不肯來歟清風義概又
賴以激貪而起懦故爻曰貞吉象曰以正志也
上九肥遯无不利象曰肥遯无不利无所疑也
程子曰肥者充大寬裕之意遯者唯飄然遠逝无所
係滯之為善上九乾體剛斷在卦之外矣又下无所
係是遯之遠而无累所謂寬綽有餘裕也遯者窮困
之時也善處則為肥矣其遯如此何所不利其遯之
遠无所疑滯也蓋在外則已遠无應則无累故為剛
决无疑也
朱子曰以剛陽居卦外下无係應遯之遠而處之裕
者也故其象占如此肥者寬裕自得之意
愚曰上九无應故翻然獨往富貴利達一毫不入
於心烟霞泉石自樂其樂遯之肥也肥者充實之
謂山梁之雌在亂之鳳冥飛之鴻其類是乎此卦
前輩以為内三爻不能遯外三爻能遯者也殊不
知二五與時行者也九四身遯心留三係初尾均
不能去肥遯長往獨上九歟卦以遯名而爻之不
得遯者五得遯者一何也蓋遯亦非易事非見理
明用心剛者不能故不脫冕接淅遂行惟孔子浩
然有歸志者惟孟子或曰孔子不去魯衛孟子不
去齊梁曷嘗决於遯曰此亦只是李氏未受女樂
靈公未問陳梁惠未卒齊宣未就見以前事到得
不脫冕遂行有歸志時更如何住得了
䷡(乾下震上)
程子曰序卦遯者退也物不可以終遯故受之以大
壯遯為違去之義壯為進盛之義遯者隂長而陽遯
也大壯陽之壯盛也衰則必盛消長相須故既遯則
必壯大壯所以次遯也為卦震上乾下乾剛而震動
以剛而動大壯之義也剛陽大也陽長已過中矣大
者壯盛也又雷之威震而在天上亦大壯之義也
大壯利貞
程子曰大壯之道利於貞正也大壯而不得其正強
猛之為耳非君子之道壯盛也
朱子曰大謂陽也四陽盛長故為大壯二月之卦也
陽壯則占者吉亨不假言但利在貞固而已
愚曰陽動於復長於臨交於泰至四爻而後壯泰
不曰壯者以隂陽敵也過於隂則壯矣然大壯而
曰利貞者何也譬之用兵師直為壯曲為老内藴
外施一出於正則此壯也何往而不利
彖曰大壯大者壯也剛以動故壯
程子曰所以名大壯者謂大者壯也隂為小陽為大
陽長已盛是大者壯也下剛而上動以乾之至剛而
動故為大壯為大者壯與壯之大也
大壯利貞大者正也正大而天地之情可見矣
程子曰大者既壯則利於貞正正而大者道也極正大
之理則天地之情可見矣天地之道常久而不已者
至大至正也正大之理學者默識心通可也不云大
正而云正大恐疑為一事也
愚曰大者壯也以剛陽之盛壯而釋卦名也剛以
動此以二體而論壯之義也大者正也又以正之
一字而釋大壯之所以利貞也天下惟壯故大亦
惟正故大然人欲大而卒不能成其大者蓋恃已
之強以為壯此乃血氣之壯用壯於血氣者是蔽
於私欲小智反所以自狹自弱烏能成其大哉不
知天下至大之理無過於正故大壯必和於正惟
知以正道為壯便與天地同其大蓋天地之所以
大者亦以正耳吾能動以天德盡克去一己之私
則正者既大而天地之情亦不能外也故曰天地
之情可見矣咸恒萃言天地之情便兼萬物此卦
不兼萬物者可見除天地外萬物之情未必一一
能正
象曰雷在天上大壯君子以非禮勿履
程子曰雷震於天上大而壯也君子觀大壯之象以
行其壯君子之大壯者莫若克己復禮古人曰自勝
之謂強中庸於和而不流中立而不倚皆曰強哉矯
赴湯火蹈白刃武夫之勇可能也至於克己復禮則
非君子之大壯不可能也故云君子以非禮勿履
愚按左氏曰雷乘乾曰大壯蓋雷是剛猛之物又
動於九天之上聲既高大自常人處之必以此壯
平四夷伐鬼方惟君子用此壯以非禮勿履蓋勝
人者非壯自勝者乃真壯也所以克己復禮先儒
以為乾道非至健不能又以為是殺賊工夫非壯
而何
初九壯于趾征凶有孚象曰壯于趾其孚窮也
程子曰初陽剛乾體而處下壯於進者也在下而用
壯壯于趾也趾在下而進動之物九在下用壯而不
得其中夫以剛處壯雖居上猶不可行况在下乎故
征則其凶有孚孚信也謂以壯往則得凶可必也在
最下而用壯以行可必信其窮困而凶也
朱子曰趾在下而進動之物也剛陽處下而當壯時
壯於進者也故有此象居下而壯于進其凶必矣故
其占又如此
愚曰初九應震足而動趾也以九居初在乾體之
下四陽同居正合卦名何故云趾蓋體既壯能用
以克己復禮則吉用以勇銳躁進則凶今初處卑
下用壯不中恃足趾之壯強欲求應而躁往不思
兩剛相敵四不我應壯豈得用哉故曰征凶有孚
言往而得凶蓋理之必信而无疑者也象曰其孚
窮與泰之勿恤其孚未濟之有孚失是皆謂必然
如此不可與訟有孚之類同義
九二貞吉象曰九二貞吉以中也
程子曰二雖以陽剛當大壯之時然居柔而處中是
剛柔得中不過於壯得貞正而吉也或曰貞非以九
居二為戒乎曰易取所勝為義以陽剛健體當大壯
之時處得中道无不正也在四則有不正之戒人能
識時義之輕重則可以學易矣所以貞正而吉者以
其得中道也中則不失正况陽剛壯而乾體乎
朱子曰以陽居隂已不得其正矣然所處得中則猶
可因以不失其正故戒占者使因中以求正然後可
以得吉也
愚曰二與初皆陽資質既同何故在初則凶在二
則吉蓋二中之位用壯而以中則周子所謂剛善
中焉已矣人將謂大壯是猛厲聖人却以中為吉
更不加一辭直謂之貞吉知中之不可復加也
九三小人用壯君子用罔貞厲羝羊觸藩羸其角象曰
小人用壯君子罔也
程子曰九三以剛居陽而處壯又當乾體之終壯之
極者也極壯如此在小人則為用壯在君子則為用
罔小人尚力故用其壯勇君子志剛故用罔罔无也
猶云蔑也以其至剛蔑視於事而无所忌憚也君子
小人以地言如君子有勇而无義為亂剛柔得中則
不折不屈施於天下而无不宜苟剛之太過則无和
順之德多傷莫與貞固守此則危道也凡物莫不用
其壯齒者囓角者觸蹄者踶羊壯於首羝為喜觸故
取為象羊喜觸藩籬以藩籬當其前也蓋所當必觸
喜用壯如此必羸困其角矣猶人尚剛壯所當必用
必至摧困也三壯甚如此而不至凶何也曰如三之
之為其往足以致凶而方言其危故未及於凶也凡
可以致凶而未至者則曰厲也在小人則為用其強
壯之力在君子則為用罔志氣剛強蔑視於事靡所
顧憚也
朱子曰過剛不中當壯之時是小人用壯而君子則
用罔也罔无也視有如无君子之過於勇者也如此
則雖正亦危矣羝羊剛壯喜觸之物藩籬也羸困也
貞厲之占其象如此
愚曰九三者乾之上體若可用壯矣而聖人則不
之許也曰是爻也以剛居剛強而弗友淺識之小
人用此以為壯君子用之則不然也曰以純剛為
貞危厲之道如羝羊恃狠以觸藩祗自羸焉卦互
兑兑為羊震為反生羊角反生羝羊也蔡季通以
此卦有夾柱兌象故多言羊羊性剛喜觸又兌為
毁折故曰羸其角藩謂震為萑葦為竹木在外
為藩
九四貞吉悔亡藩決不羸壯于大輿之輹象曰藩決不
羸尚往也
程子曰四陽剛長盛壯已過中壯之甚也然居四為
不正方君子道長之時豈可有不正也故戒以貞則
吉而悔亡蓋方道長之時小失則害亨進之勢是有
悔也若在他卦重剛而居柔未必不為善也大過是
也藩所以限隔也藩籬決開不復羸困其壯也高大
之車輪輹強壯其行之利可知故云壯於大輿之輹
輹輪之要處也車之敗常在折輹輹壯則車強矣云
壯於輹謂壯於進也陽剛之長必至於極四雖已盛
然其往未止也以至盛之陽用壯而進故莫有當之
藩决開而不羸困其力也尚往其進不已也
朱子曰貞吉悔亡與咸九四同占藩決不羸承上文
而言也決開也三前有四猶有藩焉四前三隂則藩
决矣壯於大輿之輹亦可進之象也以陽居隂不極
其剛故其象如此
愚曰四陽進於此勢不可復禦矣所向者又順是
以貞吉悔亡壯於大輿之輹然三以剛過而羸其
角四則不羸何也蓋三雖以陽上進然遇四陽之
剛為藩所以羸其角九四四陽並進上二爻以隂
柔之質焉能禦剛強之陽故藩决不羸坤為輿震
木在輿下為輹九四陽壯大輿而輹壯其往利矣
在下之三陽皆不言往此獨言尚往非取其壯而
可往乎
六五喪羊于易无悔象曰喪羊于易位不當也
程子曰羊羣行而喜觸以象諸陽並進四陽方長而
並進五以柔居上若以力制則難勝而有悔唯和易
以待之則羣羊无所用其剛是喪其壯于和易也如
此則可以无悔五以位言則正以德言則中故能用
和易之道使羣羊雖壯无所用也所以必用柔和者
以隂柔居尊位故也若以陽剛中正得居尊位則下
无壯矣以六五位不當也故設喪羊於易之義然大
率治壯不可用剛夫君臣上下之勢不相侔也苟君
之權足以制乎下則雖有強壯跋扈之人不足謂之
壯也必人君之勢有所不足然後謂之治壯故治壯
之道不可以剛也
朱子曰卦體似兑有羊象焉外柔而内剛者也獨六
五以柔居中不能抵觸雖失其壯然亦无所悔矣其
象如此而占亦與咸九五同易容易之意言忽然不
覺其亡也或作疆埸之埸亦通漢食貨志埸作易
愚曰大壯之世必剛明之主而後可以得四陽之
助羣羊觸藩如四陽並進今以六居五隂柔之質
不當其位且承藩决之後所以喪羊于易也按漢
食貨志埸字作易朱文公以為作疆埸之埸亦通
先儒以為和易或以為容易未允然常情既失之
必悔之然五以六而德劣乘剛而志暴禍而不悛
此與死而無悔之義同象專以位不當訂之謂非
剛明之君所以如此也
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
程子曰羝羊但取其用壯故隂爻亦稱之六以隂處
震終而當壯極其過可知如羝羊之觸藩籬進則礙
身退則妨角進退皆不可也才本隂柔故不能勝已
以就位是不能退也隂柔之人雖極用壯之心然必
不能終其壯有摧必縮是不能遂也其所為如此无
所往而利也隂柔處壯不能固其守若遇艱困必失
其壯失其壯則反得其柔弱之分矣是艱則得吉也
用壯則不利知艱而處柔則吉也居壯之終有變之
義也非其處而處故進退不能是其自處之不詳慎
也艱則吉柔遇艱難又居壯終當自變矣變則得其
分過咎不長乃吉也
朱子曰壯終動極故觸藩而不能退然其質本柔故
又不能遂其進也其象如此其占可知然猶幸其不
剛故能艱以處則尚可以得吉也
愚曰此爻純隂亦曰羝羊觸藩何也曰居壯之極
極則必變六變成九前剛也前剛有角之象下有
震藩也故亦曰羝羊觸藩前剛又動之終不能遂
也退則三不應不能退也進退不能无往而利聖
人於此苦不可用力矣然聖人於不能退不能遂
之時又自有以處之惟艱難自處不為玩易則復
可獲其吉象以不能退遂歸咎於慮之不詳既能
艱難處之則前日无攸遂之咎必不長也巽為長
震者巽之反故曰不長
周易程朱𫝊義折衷卷十八
