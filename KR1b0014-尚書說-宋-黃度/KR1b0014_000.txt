尚書說書類
提要
(臣)等謹案尚書說七卷宋黃度撰度字文叔
新昌人登紹興進士為御史劾韓侘胄寧宗
時累官禮部尚書龍圖閣學士卒諡宣獻度
篤學窮經老而不倦于易詩周禮俱有撰述
是編其尤著者也陳振孫稱度晚年制閫江
淮著述不輟時得新意往往晨夜叩書塾為
友朋道之可見其學之勤矣平日與朱子葉
適陳傅良等相善周禮詩說皆為適所稱許
是編雖但因孔傳而𤼵明之然指論三代興
衰治亂之迹與推明執中建極等旨皆深得
理要非徒治章句之學者也乾隆四十五年
正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
