春秋繁露卷九
漢董仲舒撰
身之養重於義第三十一
天之生人也使之(案他本之作人)生義與利利以養其體義以
養其心心不得義不能樂體不得利不能安義者心之
養也利者體之養也體莫貴於心故養莫重於義義之
養生人大於利(案他本下有矣字)奚(案他本奚作何)以知之今人大有
義而甚無利雖貧與賤尚容其行以自好而樂生原憲
曾閔之屬是也人甚有利而大無義雖甚富則羞辱大
惡惡深禍患重非立死其罪者卽旋傷殃憂爾莫能以
樂生而終其身(案他本脫身字)刑戮折夭之民是也夫人(原註一作)
(民)有義者雖貧能(案他本能字在雖字上)自樂也而大無(案他本無字在)
(大字上)義者雖富莫能自存吾以此實義之養生人大於
利而(案他本而誤作中)厚於財也民不能知而常反之皆忘義
而殉利去理而走邪以賊其身而禍其家此非其自爲
計不忠也則其知之所不能明也今握棗與錯金以示
嬰兒必取棗而不取金也握一斤金與千萬之(案他本無之字)
珠以示野人野人必取金而不取珠也故物之於人小
者易知也其於大者難見也今利之於人小而義之於
人大者無怪民之皆趨利而不趨義也固其所闇也聖
人事明義以照燿其所闇故民不陷詩云示我顯德行
此之謂也先王顯德以示民民樂而歌之以爲詩說而
化之以爲俗故不令而自行不禁而自止從上之意不
待使之若自然矣故曰聖人天地動四時化者非有他
也其見義大故能動動故能化化故能大行化大行故
法不犯法不犯故刑不用刑(案他本下衍一有字)不用則堯舜之
功德此大治之道也先聖傳授而復也故孔子曰誰能
出不由戸何莫由斯道也今不示顯德行民闇於義不
能照迷於道不能解因欲大嚴㦧以必正之直殘賊(案他)
(本賊誤作賤)天民而薄主德耳其勢不行仲尼曰國有道雖
加刑無刑也(案他本也字在無字上)國無道雖殺之不可勝也其
所謂有道無道者示之以顯德行與不示爾
對膠西王越大夫不得爲仁第三十二
命令相曰大夫蠡大夫種大夫庸大夫睪(原註音澤)大夫車
成越王與此五大夫謀伐吳遂滅之雪會稽之恥卒爲
霸主范蠡去之種死之寡人以此(案他本以此誤作此以)二大夫
者爲皆賢孔子曰殷有三仁今以(案他本以作有)越王之賢與
蠡種之能此三人者寡人亦以爲越有三仁其於君何
如桓公決疑於管仲寡人決疑於君仲舒伏地再拜對
曰仲舒知褊而學淺不足以決之雖然主有問於臣臣
不敢不悉以對禮也臣仲舒聞昔者魯君問於柳下惠
曰我欲攻齊何如柳下惠對曰不可退而有憂色曰吾
聞之也謀伐國者不問於仁人也此何爲至於我但見
問而尚羞之而况乃與爲詐(案他本爲詐作詐僞)以伐吳乎其不
宜明矣以此觀之越本無一仁而安得三仁仁人者正
其道不謀其利修其理不急其功致無爲而習俗大化
可謂仁聖矣三王是也春秋之義貴信而賤詐詐人而
勝之雖有功君子弗爲也是以仲尼之門五尺之童子
言羞稱五伯爲其詐以成功苟爲而巳也故不足稱於
大君子之門五伯者比於他諸侯爲賢者比於仁(案他本仁)
(作聖)賢何賢之有譬猶珷玞比於美玉也臣仲舒伏地再
拜以聞
觀德第三十三
天地者萬物之本先祖之所出也廣大無極其德炤明
歴年衆多永永無疆天出至明(原註一作炤)衆之(案他本之作知)類
也其伏無不炤也地出至晦星日爲明不敢闇君臣父
子夫婦之道取之此大禮之終也臣子三年(案他本年誤作子)
不敢當雖當之必稱先君必稱先人不敢貪至尊也百
禮之貴皆編於(案他本於作之)月月編於時時編於君君編於
天天之所棄天子弗祐桀紂是也天子之所誅絶臣子
弗得立蔡世子逢丑父是也王父父(案他本無下父字)所絶子
孫不得屬魯莊公之(原闕)不得念母衞輒之辭父命是也
故受命而海内順之猶衆星之共北辰流水之宗滄海
也况生天地之間法太祖先人之容貌則其至德取象
衆名尊貴(案他本貴作賢)是以聖人爲貴也泰伯至德之侔天
地也上帝爲之廢適(案他本適誤作週)易姓而子之讓其至德
海内懷歸之泰伯三讓而不敢就位伯邑考之羣心貳
自引而激順神明也至德以受命豪英高明之人輻輳
歸之高者列爲公侯下至卿大夫濟濟乎哉皆以德序
是故(案他本無故字)吳魯同姓也鍾離之會不得序而稱君殊
魯而會之爲其夷狄之行也雞父之戰吳不得與中國
爲禮至於伯莒黃池之行變而反道乃爵而不殊召陵
之會魯君在是而不得爲主避齊桓也魯桓卽位十三
年齊宋衞燕舉師而東紀鄭與魯勠力而報之後其巳
以魯不得徧避紀侯與鄭厲公也春秋常辭夷狄不得
與中國爲禮至邲之戰夷狄反背中國不得與夷狄爲
禮避楚莊也(案他本避字在禮字上)邢衞魯之同姓也狄人滅之
春秋不爲(案他本爲作得)諱避齊桓也當其如此也唯德是親
其皆先其親是故周之子孫其親等也而文王最先四
時等也而春最先十二月等也而正月最先德等也則
先親親魯十二公等而定哀最尊衞俱諸夏也善稻(案善)
(稻本公羊傳他本從左傳作善道)之會獨先内之爲其與我同姓也吳
俱夷狄也柤之會獨先内之爲其與我同姓也滅國十
五有餘獨先諸夏曹晉俱諸夏也譏二名獨先及之盛
伯郜子俱當絶而獨不名爲其與我同姓兄弟也外出
者衆以母弟出獨大惡之爲其亡母背骨肉也滅人者
莫(案他本莫作不)絶衞侯燬滅同姓獨絶賤其本祖而忘先也
親等從近者始立適以長母以子貴先(原註或有母字)甲戌己
丑陳侯鮑卒書所見也而不言其闇者隕石于宋五六
鷁退飛耳聞而(案他本而作其)記目見而書或徐或察(案他本察誤作)
(蔡)皆以其先接於我者序之其於會朝聘之禮亦猶是
諸侯與盟者衆矣而儀父獨漸進鄭僖公方來會我而
道殺春秋致其意謂之如會潞子離狄而歸黨以得上
春秋謂之子以領其意苞來首戴黃池踐土與操之會
陳鄭(案他本脫鄭字)去我謂之逃歸鄭處(案他本處作去)而不來謂之
乞盟陳侯後(案他本後誤作俊)至謂之如會莒人疑我貶而稱
人諸侯朝(案他本脫朝字)魯者衆矣而滕薛獨稱侯州公化我
奪爵而無號吳楚國先聘我者見賢曲棘與鞌之戰先
憂我者見賢(案他本賢作尊)
奉本第三十四
禮者繼天地體陰陽而愼至容序尊卑貴賤大小之位
而差外内遠近新故(案他本故作舊)之級者也以德多爲象萬
物以廣博衆多歴年久者爲象其在天而象天者莫大
日月繼天地之光明莫不照也星莫大於太辰北斗常
星北斗常星(案他本脫下北斗常星四字)部星三百衞星三千大火
二十六星伐十三(案他本三作六)星北斗七星常星九辭二十
八㝛多者㝛二十八九其猶蓍百莖而共一本龜千歲
而人寶是以三代傳決疑焉其得地體者莫如山阜人
之得天(案他本天誤作失)得衆者莫如受命之天子下至公侯
伯子男海内之心懸於天子疆内之民統於諸侯日月
食並吉凶不以其行有星茀于東方泰辰北斗入常星
不見地震梁山沙鹿崩宋衞陳鄭災王公大夫篡弑(案他)
(本下有者字)春秋皆書以爲大異不言衆星之茀入霣雨原
隰之襲崩一國之小民死亡不決疑於衆草木也唯田
邑之稱多者主名君將不言臣臣不言師王夷君獲不
言師敗孔子曰唯天爲大唯堯則之則之者大也巍巍
乎其有成功也言其尊大以成功也齊桓晉文不尊周
室不能霸三代聖人不則天地不能至王自(原註一作階)此
而觀之可以知天地之貴(案他本貴誤作責)矣夫流深者其水
不測尊至者其敬無窮是故天之所加雖爲災害猶承
而大之其欽無窮震夷伯之廟是也天無錯舛之災地
有震動之異天子所誅絶所敗師雖不中道而春秋者
不敢闕謹之也故師出者衆矣莫言還至師及齊師圍
郕郕降于齊師獨言還其君刦外不得巳故可直言也
至於他師皆其君之適也而曰非師之罪是臣下(案他本下)
(誤作莫)之不爲君父受罪罪不臣子莫大焉夫至明者其
照無疆至晦者其闇無疆今春秋緣魯以言王義殺隱
桓以爲遠祖宗定哀以爲考妣至尊且(案他本且作尙)高至顯
且明其基壤之所加潤澤之所被條條無疆前是常數
十年鄰之幽人近其墓而高明大國齊宋離不(原註一無不字)
言會微國之君卒葬之禮錄而辭繁遠夷之君内而不
外當此之時魯無鄙疆請(案他本無請字)諸侯之伐哀者皆言
我邾婁庶其鼻我邾婁大夫其於我無以親以近之故
乃得顯明隱桓親春秋之先人也益師卒而不日于稷
之會不日言其亂以通外也黃池之會以兩伯之辭言
不以爲外以近内也(春秋襄公二十一年邾庶其以漆閭邱來奔左氏日庶其非卿也公)
(羊日邾庶其者何邾婁大夫也二十三年邾卑我來奔杜注卑我是庶其之黨同有竊邑叛君之罪公羊作鼻)
(我邾婁大夫也穀梁作卑我案以上七十九字據文義乃舊時繁露注原本他本俱誤作正文今校正)
春秋繁露卷九
