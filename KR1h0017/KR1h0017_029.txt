欽定四庫全書
孟子精義卷九
宋朱子撰
萬章章句上
萬章問曰舜往於田章
楊曰孟子言舜之怨慕非深知舜之心不能及此據
舜惟患不順于父母不謂其盡孝也凱風之詩曰母
氏聖善我無令人孝子之事親如此此孔子所以取
之也孔子曰君子之道四丘未能一焉若乃自以為
能則失之矣又曰舜其至孝矣五十而慕盖人少
則慕父母而鮮能終身慕因物有遷也故知好色則
慕少艾有妻子則慕妻子仕則慕君舜生三十徵庸
至五十則是數者具有之矣而不足以解憂惟順父
母為足以解憂則終身慕可知矣而言五十而慕者
以此也
尹曰舜之號泣無以解憂故也人悦之好色富貴不
足以解憂非盡性則不能也
萬章問曰詩云娶妻如之何章
伊川曰舜不告而娶須是識得舜意若使舜便不告
而娶固不可其父頑過時不為娶堯去治之堯命瞽
使舜娶舜雖不告堯固告之矣堯之告之也以君治
之而已今之官府治人之私者亦多然而象欲以殺
舜為事堯奚為不治盖象之殺舜無可見之迹發人
隠匿而治之非堯也又曰孟子言舜完廪浚井之
說恐未必有此事論其理而已矣堯在上而使百官
事舜于畆畝之中豈容象得以殺兄而使二嫂治其
棲乎學孟子者以意逆志可也問聖人與天道何異
曰無異聖人可殺否曰聖人智足以周身安可殺也
只如今有智慮人已害他不得况于聖人曰昔瞽瞍
使舜完廪浚井舜知其欲殺已而逃之乎曰本無此
事此是萬章所傳聞孟子更不能理會這下事且只
說舜心也如下文言琴朕干戈朕二嫂使治朕棲堯
為天子安有是事又曰象憂亦憂象喜亦喜盖人
情天理于是為至舜之於象周公之于管叔其用心
一也
横渠曰象憂喜舜亦憂喜所過者化也與人為善也
隱惡者也所覺者先也又曰好問好察邇言隠惡
揚善與人為善象憂亦憂象喜亦喜皆行其所無事
也過化也不藏怒不宿怨也
游曰告而娶義之小者也廢人之大倫罪之大者也
瞽瞍之頑告則不得娶舜知之宜審矣故受不告之
名而不忍陷父于廢大倫之罪如必先告俟其不從
然後違之則是重拂其親之意而反彰其惡也故其
不告君子以為猶告
楊曰讀書須看古人立意所發明者何事不可只于
言上理會如萬章問象日以殺舜為事孟子畣舜所
以處之之道其意在說聖人誠信無偽此尤不可不
知若從枝葉上理會只如象欲使二嫂治朕棲之語
此豈可信堯在上不容有如此等人若或有之不知
則已然堯於舜既以女妻之其弟如此豈有不知知
則治之矣又曰孟子稱舜象憂亦憂象喜亦喜此
語最宜味之夫舜之意惟恐不獲于象也則象喜舜
自喜夫豈有偽乎是以謂之不藏怒不宿怨問象
日以殺舜為事而舜終不為所殺何也曰堯在上天
下豈容有殺兄者乎此語自是萬章所傳之謬據書
所載但云象傲而已觀萬章之言傲何足以盡之其
言殺舜之時堯已妻之二女又使其子九男百官皆
事舜于畎畝之中象必不敢但萬章所問其大意不
在此故孟子當時亦不暇辨
尹曰臣觀此一章人情天理于是為至
萬章問曰象日以殺舜為事章
尹曰聖人之心一言以蔽曰公而已矣常人作為以
求之則有差焉不可不知也
咸丘蒙問曰語云盛德之士章
伊川曰不以文害辭文文字之文舉一字是文成句
是辭詩不可為解一字不行卻遷就他說如有周不
顯自是作文當如此
尹曰萬物紛處則見諸天衆言殽亂則折諸聖微孟
子孰能考其實而知其正哉
萬章曰尭以天下與舜章
尹曰堯不能以天下私與舜非孟子不足以識之天
視自我民視天聽自我民聽誠哉是言也後世以天
人為二道者豈窮理者哉
萬章問曰人有言至於禹而德衰章
伊川曰莫之為而為莫之致而致便是天理司馬遷
以私意妄窺天道而論伯夷曰天道無親常與善人
若伯夷者可謂善人非耶天道甚大安可以一人之
故妄意窺測如曰顔何為而夭跖何為而壽皆指一
人計較之理非知天也又曰霍光廢昌邑其始乃
光之罪當時不合立之只被見是武帝孫擔當不過須
立之也此又與伊尹立太甲不同也伊尹知太甲必
能思庸故放之桐三年當時湯既崩太丁未立而死
外丙方二歲仲壬方四歲故須立太甲也太甲又有思
庸之資若無是質伊尹亦不立也史記以孟子二年
四年之言遂言湯崩六年之後太甲方立不知年只
是歲字頃吕望之曾問及此亦曾說與他後來又看
禮見王廵狩問百年者益知書𫝊亦稱歲為年二年
四年之說縱别無可證理亦必然且看尚書分明說
成湯既沒太甲元年又看王徂桐宫居憂三年終能
思庸伊尹以冕服奉嗣王可知凡文字理是後不必
引證
楊曰孟子曰天與賢則與賢天與子則與子唐虞禪
夏后殷周繼皆天也聖人何容心哉奉天而已横渠
先生曰舜之孝武王之武皆不幸也征伐豈其所欲
哉不得已焉耳而曰未盡善也帝王之號亦因時而
已皆非有心迹之異也
尹曰孔子曰唐虞禪夏后殷周繼其義一也唯孟子
識之故曰天與賢則與賢天與子則與子舜與益相
去久遠其子之賢不肖非人之所能為也知前聖之
心者無如孔子繼孔子者孟子而已
萬章問曰人有言伊尹以割烹要湯章
明道曰我天民之先覺者謂我乃天生此民中盡得
民道而先覺者也既為先覺之民豈可不覺其未覺
者及彼之覺亦非分我之所有以予之皆彼自有此
義理我但能覺之而已又曰天民之先覺譬之皆
睡他人未覺來以我先覺故摇擺其未覺者亦使之
覺及其覺也元無少欠盖亦未嘗有所增加也適一般
爾天民云者盖是全盡得天生斯民底事業天之生斯民
也將以斯道覺斯民盖言天生此民將以此道覺此民
則元無少欠亦無增加未嘗不足遠可行于天下者謂
其全盡天之生民之理其術亦足以治天下國家故也
或問伊川釋氏有一宿覺言下覺之說如何曰何必
浮圖孟子嘗言覺字矣曰以先知覺後知以先覺覺
後覺知是知此事覺是覺于理古人云共君一夜語
勝讀十年書若于言下即悟何啻讀十年書又曰
君子之學則使先知覺後知先覺覺後覺而老子以
為非以明民將以愚之其亦自賊其性與
明道曰伊尹曰天之生斯民也使先知覺後知使先
覺覺後覺予天民之先覺者也予將以斯道覺斯民
也釋氏之云覺甚底是覺斯道甚底是覺斯民
吕曰伊尹知道之在我當使天下均被其澤不知時
之不可以有為不見治亂之有間所謂先覺者覺其
在我者爾五就湯桀其無傷于先覺乎又曰孟子
言伊尹聖之任匹夫匹婦有不被其澤若已推而納
諸溝中其自任以天下之重如此然又未及聖人之
大成者豈非聖人之憂天下不如是乎盖亦有命無
必而已如五就湯桀孔子之所以不為今學者任道
之心不可不如伊尹視天下不得其所與失其性若
有疾痛在身未有不求其所以治者其得志不得志
則亦有命如疾不可不治愈不愈則有命存焉
楊曰夫盈天地之間孰非道乎道而可離則道有在
矣譬之四方有定位焉適東則離乎西適南則離乎
北斯則可離也若夫無適而非道則烏得而離耶故
寒而衣飢而食日出而作晦而息耳目之所視聽手
足之所舉履無非道者百姓所以日用而不知也伊
尹耕于莘之野以樂尭舜之道夫堯舜之道豈有物
可玩而樂之乎即耕于有莘之野是已此農夫田父
之所日用者而伊尹之樂有在乎是若伊尹則所謂
知之者也又曰堯舜之道豈遠乎哉孝弟而已矣
弟不弟乃在乎行止疾徐之間人病不求耳伊尹樂
堯舜之道即耕于有莘之野是以寒而衣飢而食日
出而作晦而息無非道也孔子之相師亦道也百姓
日用而不知耳知之則無適而非道也又曰一介
之與萬鍾若論利則有多寡若論義其理一也伊尹
惟能一介知所取與故能樂之以天下弗顧繫馬千
駟弗視自後世觀之則一介不以與人為太吝一介
不以取諸人為太潔然君子之取與適于義而已予
之嗇取之微雖若不足道矣然苟害于義又何多寡
之間乎孔子于公西赤之富不恤其請于原憲之貧
不許其辭此知所予者也孟子言非其道則一簞食
不可受于人如其道則舜受堯之天下不以為泰蓋
知所取者也又曰伊尹獨不言風者伊尹澤及天
下故不言風也又曰道一而已矣人心之所同然
無二致也聖人先得人心之所同然者故伊尹曰予
天民之先覺者也衆人特夢而未始覺耳而伊尹以
斯道覺斯民非外襲而取之以予民也特覺之而已
矣
尹曰宜乎君子之所為衆人不識也
萬章問曰或謂孔子章
伊川曰孔子既知桓魋不能害已又却微服過宋舜
既見象之將殺已而又象憂亦憂象喜亦喜國祚長
短自有命數人君何用汲汲求治禹稷救飢溺者過
門不入非不飢溺而死者自有命又却救之如此其
急數者之事何故如此須思量到道並行而不相悖
處可也(今且說聖人非不知命然于人事不得不盡此說未是)又曰人之于
患難只有一箇處置盡人謀之後卻須泰然處之有
人遇一事則心心念念不肯捨畢竟何益若不會處
置了放下便是無義無命也
呂曰辭受有義得不得有命皆理之所必然有命有
義是有可得可受之理故舜可以受尭之天下無命
無義是無可得可受之理故孔子不主彌子以受衞
卿二者義命有自合之理無從而間焉有義無命雖
有可受之義而無可得之命究其理安得而受之是
謂義合于命故益避啟而不受禹之天下有命無義
雖有可得之命而無可受之義亦安得而受之是謂
命合于義故中國授室養弟子以萬鍾為孟子之所
辭二者義命有正合之理時中而已焉
楊曰義命常相隨無義則無命也
尹曰觀近臣以其所主觀遠臣以其所為主此不易
之論萬世之法也萬章親炙孟子猶于或說有疑焉
烏在其知義命哉去聖愈遠邪說異論盖不止於此
矣
萬章問曰或曰百里奚章
尹曰當是時也好事者之論大率類此盖以其不正
之心度聖賢故也
孟子精義卷九
