春秋左傳補註卷五
元和惠棟撰
昭四年傳冀之北土馬之所生盧毓冀州論曰冀州
北接燕代(初學記)後世謂代為馬郡故吕覽曰馬郡宜
馬
以亨神人注亨通也亨古文享字杜訓為通故古文
獨存新序載此事作享
冬無愆陽周書時訓曰草木不黃落是為愆陽
秋無苦雨服虔曰害物之雨民所苦
夏啟有鈞臺之享汲郡古文曰夏啟元年帝即位于
夏邑大饗諸侯于鈞臺歸蔵啟筮曰昔夏后啟筮亨
神于大陵而上鈞臺枚占皋陶曰不吉連山易曰啟
筮亨神于大陵之上酈元曰即鈞臺也魏大饗碑云
夏啟均臺之亨均古鈞字亨古享字
商湯有景亳之命汲郡古文云帝癸二十八年昆吾
氏伐商商會諸侯于景亳遂征韋商師取韋遂征顧
成有岐陽之蒐汲郡古文曰成王六年大蒐于岐陽
晉語云昔成王盟諸侯于岐陽楚為荆蠻置茅蕝設
望表與鮮牟守燎故不與盟
康有酆宫之朝汲郡古文曰康王元年朝于豐宫服
虔曰酆宫成王廟所在也
穆有塗山之會汲郡古文曰穆王三十九年會諸侯
于塗山
寡君將墮幣焉服虔曰墮輸也子惠子曰墮幣謂祭
也周禮肆師大祀用玉帛又守祧蔵墮大祝墮釁小
祝贊墮特牲少牢又有墮祭然則禮神之幣亦曰墮
謂祭後乃相見故曰敢謝後見如服杜解則與上文
宗祧之事不相連屬而文亦不順蓋楚之武城有先
君之廟也服云將受宋之幣于宗廟謂薦陳之亦可
備一說
夏桀為仍之會有緡叛之汲郡古文曰帝癸十一年
會諸侯于仍有緡氏逃歸遂滅有緡
商紂為黎之蒐東夷叛之汲郡古文曰帝辛四年大
蒐于黎韓非子曰紂為黎丘之蒐而戎狄叛之服虔
曰黎為子姓
周幽為大室之盟戎狄叛之汲郡古文曰幽王十年
春王及諸侯盟于大室明年申人繪人及犬戎入宗
周弑王
無或如齊慶封弑其君弱其孤以盟其大夫吕氏春
秋載此事曰母或如齊慶封弑其君弱其孤以亡其
大夫弱其孤謂弑崔成崔彊亡其大夫謂崔杼強而
死哀六年傳云不必亡一大夫左氏傳世既久或先
秦以來所據本異當以吕覽為正
鄭子産作丘賦服虔曰作丘賦者賦此一丘之田出
一馬三牛復古法耳丘賦之法不行久矣今子産復
脩古法民以為貪故謗之子惠子曰春秋作丘賦當
久服說作丘甲當久穀梁說(下引詩禮義不愆何恤于人言若依杜注加賦)
(病民何不愆之有服注是也)
詩曰禮義不愆何恤于人言荀卿子載是詩云長夜
漫兮永思騫兮大古之不慢兮禮義之不愆兮何恤
人之言兮愆當作諐久籀文見尒疋疏
作法于涼注涼薄也說文曰尒疋&KR2963;薄也从旡京聲
廣雅曰&KR2963;禣也曹憲曰良音世人作&KR2963;禣之&KR2963;水旁
著京失之矣䙏即薄字郭忠恕汗簡云古尔疋涼作
&KR2963;
姬在列者注在列國案列位也言姬姓之君僖十五
年傳云入而未定列
八棘櫟麻酈元曰汝水東逕櫟亭北春秋之棘櫟也
今城抂新蔡故城西北半淪水杜預以為抂東北未
詳司馬貞曰解者以麻即襄城縣故麻城是也
曰唯皇侃禮記義疏曰唯謂人應爾是也
饗大夫以落之服虔曰釁以豭豕為落
牛謂叔孫見仲而何正義曰牛謂叔孫曰以仲見君
何問何故以仲見君其說非是案韓非子載此事云
豎牛謂叔孫何不見壬于君乎叔孫曰孺子何足見
也豎牛曰壬固已數見于君矣君賜之玉環已佩之
矣玩傳義與韓非合
夫子疾病不欲見人秦越人難經五十一難曰病有
欲見人者有不欲見人者欲見人者病在府也不欲
見人者病在蔵也府者陽也陽病者欲得寒之又欲
見人蔵者隂也隂病欲得温又欲閉戶獨處惡聞人
聲
牛弗進則置虛命徹張衡集舊注引傳云牛不進叔
孫覆器空而選之示君已食蓋增益傳文而為之或
本左氏舊說意亦與杜注同也
五年傳毁中軍于施氏成諸臧氏棟案臧氏為司寇
古者兵獄同制故質成于臧氏
葬鮮者自西門列子曰越東有輒木之國其長子生
則鮮而食之張湛注引此為證云鮮謂鮮少也
卿喪自朝注從生存朝覲之正路服虔云言卿葬三
辭于朝從朝出正門卿佐國之楨幹君之股肱必過
于朝重之也案杜臆說當从服氏
既葬而行注善杜洩能辟禍唐宰相世系曰杜洩避
季子之難奔于楚生大夫綽綽生段段生赫赫為秦
大將軍食采于南陽衍世稱為杜衍
使亂大從注使從于亂服虔曰使亂大和順之道案
從順也服注是
故有十時亦當十位古言時皆謂四時此十時謂分
一日為十時以當王至臺之十位杜注用十二時與
傳不合(十時據日十二時據辰)
明而未融服虔曰融高也謂日高也
純離為牛荀九家序卦曰離為牡牛
莵氏酈元曰野兔水上承兔氏亭北野兔陂鄭地也
陂水東北入八里溝溝水南逕右倉城西又南逕兔
氏亭東鄭伯勞屈生于兔氏即此
子家羈注羈莊公玄孫懿伯也司馬貞曰子家駒魯
大夫仲孫氏之族字懿伯楊倞曰子家羈公子慶之
孫歸父之後名羈字駒案仲孫氏出自桓且懿伯為
子家諡非字也司馬失之世本云述産子家歸父(述與)
(遂古字通)楊氏謂羈為歸父之後則是桓公玄孫非莊公
也世本已亡無可是正
索氏索音栅故水經或作柵
朝聘有珪案說文珪古文圭
羊舌四族注四族銅鞮伯華叔魚叔虎兄弟四人案
世本叔向兄弟有季夙故服氏數伯華叔向叔魚季
夙正義以季夙即叔虎非也叔季兄弟之次且叔虎
已死不得與四族之數劉氏以為别有季夙而規杜
氏其言是也宰相世系曰羊舌職五子赤肸鮒虎季
夙赤字伯華肸字叔向鮒字叔魚虎字叔罷號羊舌
四族
揚肸漢名臣奏載張衡說云晉大夫食采于揚為揚
氏食我有罪而揚氏滅揚字从手不从木宰相世系
曰晉公族食邑于羊舌凡三縣一曰銅鞮二曰揚氏
三曰平陽
六年傳昔先王議事以制不為刑辟李竒曰先議其
犯事議定然後乃斷其罪不為一成之刑著于鼎也
聳之以行漢書引此傳作𢥠晉灼曰古悚字(裴光遠集綴亦)
(以𢥠為悚見汗簡)案十九年傳云駟氏聳說文引作𢥠云懼
也从心雙省聲(說文耳部云生而聾曰聳从耳從省聲不得為懼)因驗左氏
古文為後人竄易者多矣
商有亂政而作湯刑汲郡古文曰祖甲二十四年重
作湯刑外傳云元王勤商十有四世帝甲亂之七世
而隕祖甲賢君事見尚書止以改作湯刑故云亂之
吕氏春秋孝行覽云商書曰刑三百罪莫大于不孝
高誘曰商湯所制法也荀子正名篇云刑名從商康
誥云殷罰有倫蓋自祖甲以後刑始頗矣
周有亂政而作九刑注周之衰亦謂之刑書謂之九刑
案九刑者刑書有九篇成王時所造(見周書)周衰重
作之定為成科亦若祖甲之作湯刑也
火未出而作火以鑄刑器蔵争辟焉火如(漢書作而)象之不
火何為古春秋左氏說曰火星出于周五月而鄭
以三月作火鑄鼎刻刑辟書以為民約是為刑器争
辟故火星出于五行之火争明為災其象然也服氏
解誼从其說棟案漢書五行志許叔重五經異義所
載左氏說及古春秋左氏說皆前漢諸儒傳左氏者
之言唐人正義以為賈逵非也顧君補正亦采五行
志數條而不言左氏說没其義矣
寡君以為驩也左氏懽字皆作驩此古文之異者高
誘戰國策注云懽猶合也
見于左師子惠子曰向戍與寺人比而害太子華亥
與寺人比而逐右師戍亥黨寺人則同而戍之罪浮
于亥也戍不思前事而責亥此目睫之論耳其後元
公并逐華向有以哉
以其乘(鄭氏引作良)馬八匹私面鄭康成曰面亦見也其
謂之面威儀質也又云私面私覿也
主不慁賓鄭康成曰慁猶辱也杜訓為患从小尔疋
七年傳天子經略劉逵曰天子經略土地定城國制
諸侯略分畍也一曰遠界為經略也
願與諸侯落之庾蔚之禮記略解曰落謂與賓客燕
會以酒食澆落之
日月以冀案索隠冀亦作幾讀曰冀
使長鬣者相注鬣須也說文引作儠云長壯儠儠也
子惠子曰杜訓鬣為須亦臆說
正義汲冡書瑣語案御覽備引汲冡瑣語乃共工事
非鯀也
張叔皮論張姓叔名叔曾作反論引見御覽作皮誤
也
傳余敢忘高圉亞圉注二圉周之先也為殷諸侯亦受
殷王追命者正義曰二圉之受殷命無文也子惠
子曰二圉受命見竹書紀年棟案杜氏此注蓋本汲
郡古文外傳云高圉大王能帥稷者也周人報焉故
服虔注此傳云周人不毁其廟報祭之馬融曰周人
所報而不立廟杜氏以經傳無報亞圉之文故異說
孟僖子病不能禮今本禮上有相字(下云苟能禮者從之則相字衍)
蓋襲上文相儀之誤當从釋文
聖人有明德者若不當世王肅曰武仲謂弗父何殷
湯之後而不繼世為宋君
或憔悴事國漢書引此傳作盡顇與詩同如淳曰顇
古悴字
何謂六物對曰歲時日月星辰是謂也服虔曰歲星
之神左行于地十二歲而一周時四時也日十日也
月十二月也星二十八宿也辰十二辰也是為六物
八年傳或馮焉子惠子曰漢書引云神或馮焉案注
當有神字
莫保其性宋淳化元年本保作信案漢書五行志引
此傳亦作信顔籀曰信猶保也戰國策甘茂曰以曾
子之賢與母之信也而三人疑之則慈母不能信也
高誘曰信猶保也
商衛子惠子曰宋衛稱商衛踊為定公諱也昭公事
當紀于定公時也
寘德于遂世本曰陳舜後宋忠曰虞思之後箕伯直
柄中衰殷湯封遂于陳以祀舜
自幕至于瞽瞍無違命賈逵曰幕舜後虞思也至于
瞽瞍無聞違天命以廢絶鄭衆曰幕舜之先也裴駰
从賈侍中說杜用先鄭說
九年傳以夷濮西田益之京相璠曰以夷之濮西田
益也
暴蔑宗周唐石經及宋本皆如此俗本蔑作滅非
辰在子夘謂之疾日賈逵曰桀以乙夘亡紂以甲子
喪惡以為戒張晏曰云夏殷以亡不推湯武以興此
說非也翼奉曰北方好行貪狼申子主之東方怒行
隂賊亥夘主之貪狼必待隂賊而後動隂賊必待貪
狼而後用二隂竝行是以王者忌子夘也禮經避之
春秋諱焉孟康曰北方水水生于申盛于子東方木
木生于亥盛于夘李竒曰北方夘也夘又隂賊故為
二隂王者忌之不舉樂翼奉又言師法用辰不用日
甲乙為日子夘為辰故云辰在子夘
孟僖子如齊殷聘大行人職云凡諸侯之邦交歲相
問也殷相聘也鄭氏注云小問曰問殷中也久無事
又于殷朝者及而相聘也先鄭引此傳以證之服虔
云殷中也自襄二十年叔老聘于齊至今積二十年
故中復脩盛聘之禮
十年傳邑姜晉之妣也李厚菴曰䢴應韓皆無國矣
武之穆惟晉存故曰邑姜晉之妣也然不自齊者以
出于婺女故推本邑姜
齊惠欒高氏棟案惠公子欒堅高祈後皆為氏故云
欒高詳襄廿七年注(正義作子欒子高盖欒高字堅祈名也)
彊于陳鮑氏尔疋曰彊當也言其族盛與陳鮑相當
值
請斷三尺焉而用之服虔曰斷三尺使至于較
孤斬焉在衰絰之中注既葬未卒哭故猶服斬衰家
君曰預既葬除喪之說至此乃窮故復作遁辭下云
喪禮未畢如預說則卒哭而喪禮遂畢乎葬與卒哭
為時無幾諸大夫何不少待
十一年經厥憖釋文云憖魚靳反徐五巾反棟案公
羊作屈銀是憖讀為銀徐音是也說文云憖从心猌
聲又犬部云猌从犬來聲讀又若銀是古音皆以憖
為銀
傳擇子莫若父擇臣莫若君管子大匡云鮑叔曰先
人有曰知子莫若父知臣莫若君
五大不在邊五細不在庭此當用賈逵鄭衆之注
鄭京櫟實殺曼伯注厲公得櫟又幷京案楚語范無
宇曰叔段以京患嚴公鄭幾不封櫟人實使鄭子不
得其位明京屬叔段櫟屬厲公左氏約舊史而為傳
取其文勢之便兼舉京櫟而單舉曼伯此傳之漏義
得櫟幷京既無明文何必遷就而曲為之說也
十二年傳司墓之室有當道者家君云周官墓大夫
帥其屬而巡墓居其中之室以守之故云司墓之室
有當道者
請免喪而後聽命此與下六月葬鄭簡公杜二注繆
戾皆當刪之李厚菴曰未葬而朝晉有是理乎李以
傳為未可信棟謂非傳之誤乃杜以免喪之語而移
其傳之次也
六月葬鄭簡公杜注云經書五月誤此謬耳古文左
傳當在齊侯衛侯鄭伯如晉之前鄭伯欲如晉故速
葬而往杜預欲附會短喪之說而移其次于後耳亂
左氏者非預而誰
供養三德為善董遇注本為共養解云盡其所以養
成三德棟謂古供字作共董季直本是也訓為盡共
恐未然三德謂黃裳元也注亦誤
且可飾乎漢儒言易以黃裳元吉為坤五降乾二乾
二升坤五故曰且可飾乎
司馬裻唐石經作督釋文音篤云本亦作裻棟案督
與裻通說文云裻背縫莊子養生云緣督以為經亦
謂背縫也方言云繞䋸謂之□裺郭氏云衣督脊也
王孫牟注衛康叔子康伯世本云衛康伯名髠宋忠
曰即王孫牟也事周康王為大夫司馬貞曰牟髠聲
相近故不同耳譙周古史考無康伯而云子牟伯立
盖以不宜父子俱諡康故因其名曰牟伯也棟案馬
融王肅尚書傳皆云康國名在千里之幾内既滅管
叔更封為衛侯其子始以康為諡索隠之說未盡然
鏚柲高誘曰鏚音七
摩厲以須說文曰摩研也从手麻聲
祗宫子惠子曰祗宫在南鄭見竹書
祈招之愔愔韓詩章句曰愔愔和悦兒李登聲類曰
愔愔和静兒
形民之力家語作刑案古刑字皆作形王肅曰形以
刑傷民力
十三年傳將欲入鄢服虔曰鄢别都
卜尹服虔曰卜尹卜師大夫官
康王跨之服虔曰兩足各跨璧一邊
再拜皆厭紐王充曰後共王死招為康王(傳作昭)至子
失之圉為靈王(當作圍)及身而殺子千為王(當作干)十有
餘日子晳不立又懼誅死皆絶無後棄疾立竟續楚
祀如其神符
城外屬焉史記云方城外屬焉故杜注云城方城也
苛慝不作釋文云苛音何本或作荷棟案古苛字本
作荷檀弓曰泰山婦人曰無苛政釋文曰苛本亦作
荷毛詩序云哀形政之荷今本作苛漢書酈食其傳
云好荷禮師古曰荷與苛同漢張表碑亦以荷為苛
齊桓晉文不亦是乎服虔曰皆庶子而出奔
鄭伯男也董仲舒春秋繁露云周爵五等春秋三等
合伯子男為一爵故云伯男外傳作伯南古南男字
通公羊桓十一年鄭忽出奔衛傳云忽何以名春
秋伯子男一也辭無所貶何休云春秋改周之文從
殷之質合伯子男為一
子服湫從湫徐邈音椒案湫本與椒同音說文湫从
水秋聲荀卿子引詩曰鳳凰秋秋其翼若干其聲若
簫秋與簫協韻明秋亦作椒音惠伯名椒獨此作湫
者聲之誤也晉以來唯徐仙民識古諸儒皆不及也
(文九年經楚子使椒來聘穀梁椒作萩五經文字云萩子遥反見穀梁及春秋左氏傳史記伍子胥列傳)
(云夫差二年敗越于夫湫注云湫音椒今傳作椒古今人表有楚湫舉師古云即椒舉周語亦作湫舉)
及中人注中山望都縣西北有中人城杜此注本京
相璠春秋土地名酈元謂望都城東有一城名堯始
城本無中山之傳璠或以為中人未詳張華博物志
曰中山在唐縣西四十里
十四年傳司徒老祁慮癸當用服虔注
然丹簡上國之兵鄭康成曰簡謂比數之
收介特注介特單身民也馬融廣成頌察滛侈之華
譽顧介特之實功注介特謂孤介特立也杜氏以為
單身民非馬義也
蔽罪刑侯先鄭引曰弊獄邢侯
鮒也鬻獄周書酆保曰十敗六曰佞說鬻獄韋昭曰
鬻賣也
乃施邢侯服虔曰施罪于邢侯施猶劾也邢侯亡故
劾之韋昭曰施捕也周禮卿士云辨其獄訟異其死
刑之罪而要之鄭氏云要之為其罪法之要辭如今
劾矣晉語云秦人殺冀芮而施之韋昭云陳尸曰施
愚謂施陳也謂殺而陳其罪哀廿七年傳云周人施
公孫有山氏是羅泌曰施者殺而肆之也内則施羊
亦如之施麋施鹿施麕皆如牛羊秦施冀芮晉施邢
侯與叔魚于市山海經殺而施之晉語入從欒氏者
大戮施莊子云萇弘胣史拖陳餘盖同也開元五經
文字作弛云廢亦非
十五年傳吾見赤黑之祲非祭祥也喪氣也祲說文
引作祲云精氣感祥从示侵省聲王逸楚辭章句云
祲惡氣貌韋昭曰氛祲氣象也凶曰氛吉曰祥
叔氏顔籀曰叔父之使故謂之叔氏
闕鞏之甲說文引作䂬从石巩聲(定四年傳封唐叔以闕䂬同)
及辛有之二子董之晉晉語曰秦伯納公子董因迎
于河韋昭曰因晉大夫周太史辛有之後也引此傳
為證
王一歲而有三年之喪二焉子惠子曰喪妻三年春
秋之末造也事見墨子棟案墨子公孟篇云子墨子
謂公孟子曰喪禮君與父母妻後子死三年喪服伯
父叔父兄弟期族人五月姑姊舅甥皆有數月之喪
後子為後之子猶太子也又非儒篇云儒者曰親親
有術尊賢有等言親疎尊卑之異也其禮曰喪父母
三年妻後子三年伯父叔父弟兄庶子其戚族人五
月若以親疎為歲月之數則親者多而疎者少矣是
妻後子與父同也若以尊卑為歲月數則是尊其妻
子與父母同而親伯父宗兄而卑子也逆孰大焉墨
子所據喪禮與傳合與喪服傳異喪服傳云父必三
年然後娶達子之志也又云為妻何以期也妻至親
也必三年然後娶不得為三年喪服也且天子絶期
安得引以為證公孟子即公明儀
三年之喪雖貴遂服注天子諸侯除喪當在卒哭今王
既葬而除故譏其不遂雖貴遂服指后世子之喪
若父母之喪無貴賤一也安得為此抑揚之語乎預
邪說亂經孔氏扶非皆不足取
十六年傳幾為之笑而不陵我當用服注
刑之頗類服虔曰類讀為纇頗偏也纇不平也
宣子有環其一在鄭商注玉環同工共樸自共為雙
淮南子曰元玉同工高誘曰二玉為一工故云同工
昭公三十二年傳云賜子家雙琥倉頡篇云雙玉為
珏是共樸也
不亦銳乎注銳細小也正義曰說文云銳芒也鋒芒尖
故為細小言得利小也服虔云銳拆也銳是鋒芒不
得為拆自說文云至銳拆也二十四字今本脱去
宋本有之故備錄焉
執政弗義高誘戰國策注云弗義不以為義也
庸次比耦庸傭也廣雅次比代也言代為傭代為耕
也
習實為常周書曰習實為常(闕)美惡一也
十七年傳唯正月朔至庶人走古文左傳說曰正月
謂周六月夏四月正陽純乾之月也慝謂隂爻也冬
至陽爻起初故曰復至建巳之月為純乾亡隂爻而
隂侵陽為災重故伐鼓用幣責隂之禮降物素服也
不舉去樂也移時避正堂須時移災復也嗇夫掌幣
吏庶人其徒役也
少暤氏鳥名官何故也子惠子曰周書嘗麥曰乃命
少暤清司馬鳥師以正五帝之官昭子見周志有是
言而未之詳也故問之棟案史記言黃帝二子其一
曰元囂是為青陽降居江水張衡集條上司馬遷所
叙與典籍不合者十餘事其一事曰帝系黃帝産青
陽昌意周書曰乃命少暤清清即青陽也今宜實定
之故世本及春秋緯皆言青陽即是少暤黃帝之子
代黃帝而有天下號曰金天氏史記言青陽降居江
水不為帝故張平子正之汲郡古文云或曰少暤名
清不居帝位帥鳥師居西方以鳥紀官盖本周書之
說律歷志引考德曰少昊曰清清者黃帝之子清陽
也(考德者考五德之書也)
九扈說文作雇或作□籀文作鳸
請有事于雒與三塗高誘曰三塗之山陸渾之南故
假道于周
萇弘淮南子曰萇弘周室之執數者也天地之氣日
月之行風雨之變律歷之數無所不通
天事恒象先鄭司農曰象謂災變雲物如衆赤鳥之
屬有所象似易曰天垂象見吉凶
夏數得天周書周月曰萬物春生夏長秋收冬蔵天
地之正四時之極不易之道夏數得天百王所同商
周改正以垂三統至于敬授民時巡守祭亨猶自夏
焉故易乾鑿度曰三王之郊一用夏正
若火作其四國當之唐石經此下又云六物之占御
覽八百七十五卷所引有此四字盖據賈服本如此
(案石經四字滂增當是晁公武據蜀石經增入晁曾以蜀石經校唐石經碑中所增疑皆出晁氏之手學)
(者詳焉盖蜀時或服虔左氏猶存也)
水火之牡也其以丙子若壬午作乎水火所以合也
子惠子曰水為夫火為妻夫從妻所好故以合日為
災
十八年傳毛得以濟侈于王都薛綜曰濟謂度也度
于奢侈謂僭也
是謂融風火之始也注東北曰融風淮南子墜形曰
東北曰炎風高誘曰艮氣所生也一曰融風張晏曰
融風立春木風也火之母也火所始生也
七日其火作乎張晏曰火以七為紀
使司寇出新客禁舊客勿出于宫高誘曰有新客&KR0679;
出之為觀釁也禁舊客為露情也
屏攝韋昭曰周氏云屏者并攝主人之位昭謂屏屏
風也攝形如要扇皆所以分别尊卑為祭祀之位近
漢亦然先鄭司農曰攝束茅以為屏祭神之處草易
然故巡行之案周氏者漢儒說春秋者周仲文也
祈于四鄘案鄘水庸也
十九年傳許悼公瘧服虔曰悼公靈公之子許男買
瘧寒疾也
書曰弑其君服虔曰禮醫不三世不使君有疾飲藥
臣先嘗之親有疾飲藥子先嘗之公疾未瘳而止進
藥雖嘗而不由醫而卒故國史書弑告于諸侯
若大城城父而寘太子焉以通北方王收南方高誘
曰城父楚北境之邑今屬沛國北方宋鄭魯衛也南
方謂吴越也
駟氏聳說文引作愯云懼也廣韻引作𢥠詳六年注
諺曰無過亂門吕覽引詩云無過亂門所以遠之也
高誘曰逸詩
沈尹戍注莊王曾孫葉公諸梁父也王符潛夫論曰
左司馬戍者莊王之曾孫也葉公諸梁者戍之第三
弟也高誘吕覽注曰沈尹戌莊王之孫沈諸梁葉公
子高之父也三說不同
廿年傳自以為猶宋鄭也高誘吕覽注曰猶如也
其事集矣高誘曰集合也
棠君尚風俗通作堂云堂楚邑大夫伍尚為之其後
氏焉(廣韻)案堂與棠古字通見魯峻碑
賓將掫杜子春引作趣讀為造次之造謂擊鼓夜戒
守也又云趣與造音相近(造與遭同故云與趣音相近)故曰終夕
與燎賈公彦曰賈服讀字與子春異棟案子春受學
于劉歆歆傳左氏春秋以趣為掫必有據依(史記亦以趣為)
(掫)賈服後于劉杜唐人咸所尊尚故不從其說
終夕與于燎於字衍當从釋文刪古本無於字杜子
春注可據
若琴瑟之專壹董遇本作搏司馬貞曰搏古專字管
子(内業篇)史記(樂書)皆以搏為專
蒲姑氏亦作薄姑古文通闞駰曰周成王時薄姑與
四國作亂周公滅之以封太公陸澄地理書曰吕尚
封于齊郡薄姑故城在臨菑縣西北五十里近濟水
取人于萑苻之澤唐石經初刻作雚蒲後改萑苻案
韓非子内儲說引此事作雚詩小弁曰萑葦渒渒韓
詩作雚(外傳)古字通也
遺愛賈逵曰愛惠也
廿一年傳天子省風以作樂應邵曰風土地風俗
也有中和之風以作樂然後可移惡風易惡俗也
小者不窕高誘吕覽注云窕不滿密也
窕則不咸釋文云本或作感漢書同唐石經初刻作
咸後作減愚案咸本古文感故下云心是以感从咸
為是也
王心弗堪漢書作&KR2617;孟康曰古湛字尚書西伯戡黎
說文引作&KR2617;郭璞尒疋注又作堪黎(釋文本又作&KR2617;)古字&KR2617;
堪通詳見尚書考
張匄尤之小尒疋云尤怪也杜訓從之
是何物也注物事也子惠子曰歲時日月星辰謂之
六物是何物也謂六物之占當何屬也注未詳
鄭翩願為鸛陸佃引舊說江淮為羣鸛旋飛為鸛井
則鸛善旋飛盤薄霄漢與鵝之成列正異故古之陳
法或願為鸛也
不死伍乘衛詩曰死生契闊與子成說鄭箋云從軍
之士與其伍約死也尉繚子云凡伍臨陳若一人有
不進死于敵則教者如犯法者之罪
軍之大刑也周禮條狼氏職曰凡誓執鞭以趣于前
且命之誓僕右曰殺誓馭曰車轘
廿二年傳盟于稷門之外劉向别錄曰齊有稷門
齊城門也齊地記曰齊城西門側系水出故曰稷門
古側稷音近耳司馬貞云棟案稷齊地名昭十年傳
云戰于稷顧炎武曰七國時齊有稷下館
鄩肸伐皇肸周大夫(水經注作肹)食采于鄩因氏焉說文
鄩周邑
焚諸王城之市焚如之刑周法也
敗績于前城服虔曰前讀為泉周地也京相璠曰今
洛陽西南五十里伊闕外前亭
毁其西南顧炎武曰唐石經此下有子朝奔郊四字
棟案碑四字非初刻當是晁公武據蜀石經增入非
杜本也案下傳云二師圍郊郊鄩潰杜氏云二邑皆
子朝所得是杜本無奔郊之文
廿三年經狄泉注時在城外京相璠曰今大倉西
南地水名狄泉舊說狄泉本在洛陽北萇弘城成周
乃繞之
傳尹辛敗劉師于唐司馬彪郡國志云洛陽有唐聚
去備薄威尉繚子曰兵有去備徹威而勝者以其有
法故
先君之力可濟也服虔曰獻公亦欲立子猛不欲令
子朝得國今南宫極震死為天所弃先君之功事可
成也
薳澨注楚地酈元曰服虔或謂之邑又謂之地京相
璠亦云水際及邊地名也禹貢曰道漢水過三澨春
秋傳有句澨雍澨及此而三(水經注作蓬澨)
明其伍候注使民有部伍為候望正義曰賈服王董皆
作五候賈逵曰五侯五方之侯也敬授民時四方
中央之侯也王肅云五侯山侯林侯澤候川候平地
候也董遇云五候四方及中國之姦謀也杜作伍候
棟案周書程典曰協其三族固其四援明其伍候習
其武誡依其山川通其舟車利其守務古伍字皆作
五傳本文也杜氏依周書為說故从人旁
廿四年傳今王室實蠢蠢焉說文引作□□云亂
也三體石經作□(尚書蠢字說文引作□古蠢字皆作□俗作蠢)
日過分而陽猶不克孟康曰謂春分後隂多陽少為
不克陽勝則盛故言甚
王子朝用成周之寳珪于河漢書曰湛于河釋文云
本或作沈于河
與之東訾注鞏縣西南訾城是也司馬彪曰縣有東
訾聚今名訾城王隠晉書地道記曰在縣之東
吴踵楚依說文當作㣫㣫相迹也
春秋左傳補註卷五
