春秋左傳補註卷二
元和惠棟撰
僖廿二年傳蠭蠆有毒李翊夫人碑作蠭□蠭古文
蠭□說文作□云或从䖵又云蠇蚌屬从虫萬聲非
毒蟲也
大司馬固諫曰顧炎武曰大司馬即司馬子魚也固
諫堅辭以諫也杜以固為名謂莊公之孫公孫固者
非朱鶴林案史記宋世家則前後俱子魚之言棟案
晉語云公子過宋與司馬公孫固相善韋昭曰固宋
莊公之孫大司馬固也公子過宋適當襄公之時韋
杜皆據世本而言稱大司馬所以别下司馬也顧氏
不見世本而曲為之說失之史記疎略不足取證(大司)
(馬與大宰不在六卿之列文七年穆襄之族殺公孫固時樂豫為司馬泓之戰子魚為司馬明大司馬是)
(宋之孤卿也文七年正義云宋上公禮得有孤且春秋變周不必如禮晉有太師太傅僭為之)
明恥教戰求殺敵也注明設刑戮以恥不果案吴子
曰凡制國治軍必教之以禮厲之以誼使有耻也夫
人有耻在大足以戰在小足以守明恥以教戰者所
以厲其勇周書曰明恥示教蓋當時之語如此杜解
迂回
則如勿傷何休曰如即不如齊人語也下同
示之俘馘說文作俘聝云軍戰斷耳也从耳或聲或
从首案呂諶字林截耳則作耳旁獻首則作首旁杜
云馘所載耳明當从耳旁馘或作&KR4455;見漢碑或作國
見周禮(古國或字通鍾鼎文皆然)
廿三年傳遂取焦夷注焦今譙縣也案焦譙古通用
小黃門譙敏碑以焦贛為譙贛是也
策名委質服虔曰古者始仕必先書其名於策委死
之質於君然後為臣示必死節也棟案服讀質為贄
晉語曰臣委質于翟之鼔韋昭曰質贄也士贄以雉
委贄而退尚書稱二生一死贄故云委死之質服說
頗勝於杜當从之(既注此而考顧氏補正亦與余同但不引服注故仍存之)
杞成公譙周古史考云惠公生成公及桓公
曹共公高誘曰共公名襄昭公之子
聞其駢脅說文作骿脅云并脅也从骨并聲論衡作
仳脇
既而揮之振去匜中之水故曰揮(何承天曰振去為揮)杜氏訓
揮為湔正義謂以濕手揮之使水湔汚其衣疑非
廿四年傳軍于郇注解縣西北有郇城服虔曰郇國
在解縣東郇瑕氏之虚也酈元案竹書紀年云晉惠
公十有五年秦穆率師送公子重耳圍令狐桑泉臼
衰皆降焉晉師狐毛與先軫禦秦至于廬柳秦穆公
使公子縶來師言退舍次于郇盟于軍京相璠春秋
土地名曰桑泉臼衰竝在解東南不言解明不至解
可知春秋之文與竹書不殊今解故城東二十四里
有故城在猗氏故城西北鄉俗名之為郇考服虔之
說又與俗符賢於杜氏單文孤證矣說文云郇讀若
泓
秦伯送衛于晉三千人實紀綱之僕韓非子曰穆公
以疇騎二千輔公子重耳入之于晉禮記曰漢律民
年二十傳之疇官各从其父學習騎射故謂之疇騎
即所謂紀綱之僕也高誘曰衛猶護助也(服虔文七年注云衛)
(從兵也)
以志吾過鄭康成曰志古文識識記也(昭四年傳且曰志之十三)
(年傳歲聘以志業皆古文識蔡邕論語曰賢者志其大者今作識)
伯服史記作伯犕犕與服古字通詳易考
昔周公弔二叔之不咸故封建親戚以藩屏周荀子
儒效篇曰周公兼制天下立七十一國姬姓獨居五
十三人而天下不稱偏焉
召穆公詩正義曰依世本穆公是康公之十六世孫
(詳見服虔注)
好聚鷸冠子惠子曰鷸一作述逸周書曰知天文者
冠述顔師古以為子華好與術士遊然案下文服之
不衷則不必如顔說也
石甲父廣韻引作甲石父
省視官具于汜戰國策曰天子巡狩諸侯避舍納筦
鍵攝衽抱几視膳於堂下天子已食而退聽朝也
廿五年傳請隧杜依賈逵以為王之葬禮韋昭曰隧
六隧之地事見周禮此可備一說
未有代德而有二王周書芮良父曰觀天下有土之
君厥德不遠罔有代德
廿六年經楚人滅䕫古史考云滅歸太康地志曰歸
鄉故䕫子國(尚書中侯曰伯禹䭬首讓于益歸鄭康成注云益歸賢者堯臣歸讀曰䕫)
傳公使展喜犒師外傳云以膏沐犒帥服虔曰以師
枯槁故饋之飲食高誘淮南子注曰酒肉曰餉牛羊
曰犒芬其指犒也謹案禮記言犒非古字古文作槀
或作槁張揖撰廣雅始从牛旁高洪氏隸續載漢碑
有勞□之語□與犒同公羊注云牛酒曰犒故其字
一从牛一从酉漢隸皆然非古文也說文無犒字
周禮小行人云若國師役則令槁禬之注云故書槁
為槀鄭司農曰槀當為槁謂犒師也先鄭不言字誤
明古犒字本作槀或作槁與服子愼枯槁之說合張
有復古編云鎬餉也从金高别作犒非五經文字注
勞師借槁字為之案說文鎬温器也以鎬為犒勞字
無據
我先王熊摯有疾鬼神弗救而自竄于䕫正義案鄭
語孔晁注云熊繹玄孫曰熊摯有疾楚人廢之立其
弟熊延熊摯自弃於䕫子孫有功王命為䕫子(韋昭注同)
索隱據譙周古史考熊渠卒子熊翔立卒長子摯有
疾少子熊延立
廿七年傳夏書曰注尚書虞夏書也正義曰此古文
虞書益稷之篇漢魏諸儒不見古文因伏生之謬從
堯典至胤征凡二十篇總名曰虞夏書棟案尚書二
典皆夏史官所作故總謂之夏書此孔子刪書之本
也故墨子明鬼篇曰尚書夏書其次商周之書伏生
增為虞夏書梅賾又改為虞書皆非孔氏之舊孔穎
達又以曲說扶之雅所不取(傳引二典皆稱夏書惟文十八年云虞書數舜)
(之功此必有誤)
欒枝韋昭曰欒共子之子杜注本賈逵
荀林父世本曰晉大夫逝遨生桓伯林父案僖廿八
年林父始將中行故改中行氏
廿八年傳殺子叢以說焉謂楚人不卒戍也高誘淮
南子注云說解也一本謂楚人下有曰字衍文
曹人兇懼說文云兇擾恐也从人在凶下
乘軒毛公詩傳云大夫以上赤芾乘軒
且曰獻狀案獻狀謂觀狀也先責其用人之過然後
誅觀狀之辠以示非報惡也顔籀以為先責不用負
羈而乘軒者衆因曰今我之來獻駢脅容狀耳斯蓋
蚩弄之言猶言若云謂秦拜賜之師也其說亦通
不有寧也劉炫規過以傷為寧不有寧謂不有損傷
半農先生曰古人多反語如甘為苦治為亂皆是以
傷為寧亦有理
我曲楚直其衆素飽周書武稱曰直勝曲飽勝飢武
之勝也子犯言背楚之惠則我曲楚直且楚強其衆
又素飽不可為老也杜訓素為空言直氣盈飽恐非
原田每每舍其舊而新是謀說文云每艸盛土出也
从屮母聲高卬之田艸盛土出故云舍其舊而新是
謀周禮三卜一曰原兆兆之璺鏬有似原田故鄭氏
注云原原田也
楚子伏余仁仲曰楚子伏已而盬其腦此本伏字絶
句岳本伏已讀據此則已當音以據岳本則已當音
紀陸德明音義不云音紀則知當以楚子伏為絶句
而已作以音不音紀淳祐九經本亦用伏已絶句更
詳之
請與君之士戲朱國禎曰戲者兵也三軍之號所云
戲下是也若云以兵見云耳林堯叟謂得臣輕用民
命便解作戲弄之戲夫得臣亦英雄豈有此失杜征
南獨不下一字已得其解矣
韅靷鞅靽說文引作□从革顯聲棟案㬎古文以為
顯故傳作韅从古文省
少長有禮其可用也子惠子曰應前欲用其民
鄉役之三月說文引作曏云不久也陸氏云本又作
曏
糾逖王慝衛彈碑云糾剔王岱案魯頌狄彼東南鄭
箋云狄當為剔剔治也逖與狄同古文作逷又與剔
通故或訓為遠或訓為治此傳當从古文作逷訓為
治(淮南子云俞兒狄牙嘗淄澠之水而别之狄牙即易牙是狄與易通白虎通云狄者易也)
瓊弁玉纓說文引云璿弁玉纓張衡集同薛綜曰弁
馬冠也义髦以璿玉飾之纓馬鞅也以玉飾之
窴諸深室荀卿子曰公侯失禮則幽故窴諸深室
晉侯作三行以禦狄鄭康成曰行謂軍列周禮有行
司馬取名于此案獻公時已有左右行至此復立中
行後改為三軍大夫
卅年傳然鄭亡子亦有不利焉唐石經云雖然鄭亡
云云案碑是書丹後改定必有所據
焉用亡鄭以倍鄰唐石經及宋本皆作陪釋文仍作
倍案注當作倍
若不闕秦將焉取之新序引云不闕秦將焉取之唐
石經初刻云不闕秦焉取之正義案沈文何云不闕
秦家更何處取之案此則若字將字皆衍文俗儒從
石經續刻增入當刪宋本云由不闕秦焉取之亦誤
請無與圍鄭許之服虔曰晉善蘭不忘本國故也
卅一年傳自洮以南酈元曰今甄城西南五十里有
桃城或謂之洮案甄城漢屬濟陰
卅二年傳將殯于曲沃鄭衆周禮注曰將葬朝于祖
考之庿而後行晉宗庿在曲沃故曰曲沃君之宗也
又丙午入于曲沃丁未朝于武宮
孟子唐石經初刻作孟兮後改子釋文作孟子云本
或作孟兮
中壽三體石經作□
卅三年傳超乘高誘曰超乘巨踊車上也
厲兵秣馬高誘曰厲利其兵釋文曰秣音末穀馬也
說文作䬴云食馬穀也
鄭之有原圃猶秦之有具囿高誘曰原圃在今河南
中牟具囿在馮翊池陽一名陽紆
其為死君乎猶言不為死君乎君在殯故稱死君顧
氏補正以死其君為解案成十三年絶秦書曰文公
即世穆為不弔蔑我死君則顧之說未盡然也
子墨衰絰賈逵曰墨變凶
遂墨以葬文公服虔曰非禮也
康誥曰父不慈子不袛兄不友弟不共不相及也昭
廿年傳在康誥曰父子兄弟罪不相及孔氏謂非康
誥之全文引其意而言之棟謂此康誥之闕文也法
言曰酒誥之篇俄空焉伏生引酒誥曰王曰封惟曰
若圭璧今酒誥無此文故漢蓺文云酒誥脱簡一梓
材今王惟曰以下文義不屬蓋康誥三篇皆有脱誤
孔以為引其意而言之非也
外僕髠屯禽之以獻崔憬易注曰禽古擒字擒猶獲
也
陽子宣言曰高誘戰國策注曰宣徧也案高注本尔
疋
文元年經叔孫得臣世本曰桓公生僖叔牙牙生戴
伯兹兹生莊叔得臣得臣生穆叔豹
傳來錫公命唐石經及宋本錫作賜釋文同云本或
作錫覲禮云天子賜舍注云今文賜作錫
役夫管子曰處里為下陳處師為下通謂之役夫
宜君王之欲殺女而立職也案韓非子作廢女上云
黜商臣合作廢
能行大事乎服杜皆以為弑君案高誘戰國策注云
大事兵事傳曰國之大事在祀與戎故下云以宫甲
圍成王
二年傳秦伯猶用孟明鄭注儀禮云猶者守故之辭
大事于太廟躋僖公逆祀也古文左氏說曰大廟周
公之廟饗有禮義者也祀國之大事也惡其亂國之
大事於大廟故言大事也躋登也登僖公於愍公上
逆祀也
夏父弗忌禮器云夏父弗綦鄭詩大叔于田云叔善
射忌又良御忌鄭箋云忌讀如彼己之子之己案曹
詩候人彼己之已作其其可讀為記則忌亦可讀為
其古基字期字皆省作其與綦同音是弗忌讀為綦
如厥憖為厥銀居吾語汝為姬魚語女字隨讀變從
而辨之可識古音(表記引候人云彼記之子不稱其服釋文云記本又作已然則鄭引)
(曹風詩从三家說也)
廢六關家語云置六關王肅曰六關關名魯本無此
關文仲置之以税行者故曰不仁棟案廢與置古字
通公羊傳曰去其有聲者廢其無聲者鄭志答張逸
曰廢置也(何休曰廢置也置者不去也齊人語)以廢為置猶以亂為治
徂為存故為今曩為曏苦為快臭為香藏為去郭璞
所謂詁訓義有反覆旁通美惡不嫌同名也杜氏云
六關所以禁絶末遊而廢之周禮建國有門關關安
可廢况後傳塞關陽關皆有明文豈旋廢之而旋復
之與杜氏此說昧于義矣小尒疋亦以廢為置杜集
解頗用孔鮒之說獨不及此何也上文云下展禽
下猶去也(見周禮司民注論語柳下惠為士師三黜)廢六關廢猶置也廢
與下文相對(周語富辰曰小怨置大德韋昭曰置猶廢也彼此互訓)
三年傳取王官及郊括地志云王官故城在同州澄
城縣西北九十里又云南郊故城在縣北十七里又
有北郊故城又有西郊故城
遂自茅津濟史記秦本紀云繆公元年自將伐茅津
劉伯莊云戎號也司馬彪郡國志云河東大陽有茅
津劉昭引杜注云在縣西南有茅亭即茅城括地志
云茅亭及茅城在陜州河北縣西二十里水經注云
茅亭茅戎號
封殽尸而還賈逵曰封識之案易繫曰不封不樹虞
翻注云穿土稱封封下窆字但殽尸多不能用葬禮
故杜云埋藏之
四年傳圍刓新城服虔曰秦邑新所作城也
諸侯敵王所愾注愾恨怒也案說文引作鎎从金氣
聲云怒戰也許氏所據多古文必得其實
六年經季孫行父如陳注行父季孫友子案世本云
公子友生齊仲齊仲生無逸無逸生行父(穀梁疏云世本云季)
(友生仲無佚佚生行父范甯云行父季友生)行父生夙案文當云季友孫
乙孫友衍子字傳寫誤也
六年傳以子車氏之三子奄息仲行鍼虎為殉服虔
曰殺人以葬璇環其左右曰殉
道之以禮則案唐石經無以字俗儒所加後人遂以
則字屬下句
士會注隋季也世本曰范氏晉大夫隰叔之子士蒍
之後蒍生成伯缺缺生武子會會生文叔燮燮生宣
叔匄匄生獻子鞅鞅生吉射棟案范氏本陶唐氏之
後襄廿四年傳范宣子曰昔匄之祖在夏為御龍氏
注云謂劉累也又云在周為唐杜氏汲郡古文曰成
王八年王師滅唐遷其民于杜杜伯之子隰叔違難
奔于晉生子輿即士蒍也士蒍生士穀士缺缺生會
食邑於范是為范武子故宣子曰晉主夏盟為范氏
焦弱侯曰士穀士會士皆當作土傳譌耳讀為杜土
姓杜伯之後土即古杜氏棟案古土字皆作士(見牧敦)
史記曰有邦有士今呂刑作土周頌曰保有厥士義
作土呂覽任地曰后稷曰子能吾士靖而甽浴士乎
高誘曰士當作土周牧敦亦以士為土焦氏以為傳
譌非也土本古杜氏鄭康成周禮注(校人職)云世本曰
相士作乘馬(竹書亦作士)荀卿子曰杜作乘馬楊倞案世
本相土作乘馬(今左傳亦作相土从古文)毛詩自土沮漆齊詩作
自杜又云徹彼桑土韓詩作桑杜毛詩左氏傳皆出
孔壁中故多古文范氏在夏為劉氏周以前為唐氏
昭元年傳云唐人是因以服事夏商是也周以後為
杜氏春秋時為范氏是會之帑留秦者又為劉氏自
虞以來世次秩然故宣子以為死而不朽焦氏讀士
為土訓為杜其言亦卓余故存而論之(晉語訾祐曰隰叔子違周)
(難於晉國生子輿為理韋昭曰理士官也班固亦言晉主夏盟為范氏范氏為晉士師是范氏先以官為)
(氏以士為杜恐未然也存考)
殺諸郫博物志云殺之郫邵云河東垣縣有郫邵之
阨襄廿三年云戍郫邵此其地也
將焉寘此服虔曰寘置也此太子
頓首于宣子少儀曰婦人吉事雖有君賜肅拜注云
婦人以肅拜為正凶事乃手拜耳孔正義曰言肅拜
婦人之常左傳穆嬴頓首於宣子之門有求於宣子
非禮之正也愚謂穆嬴有襄子之喪以非喪次故用
吉拜而頓首也
此子若才吾受子之賜服虔曰如子為善教誨此子
使之有賢才知人君之道也則吾受子之賜賜猶惠
不才吾惟子之怨服虔曰才而受賜美其教也不才
怨子惡其教不至也
今君雖終言猶在耳服虔曰君没未久而言聲語氣
尚在耳
宣子與諸大夫皆患穆嬴且畏偪服虔曰患穆嬴以
君顧命之言責己也畏他公子相逼迫也
叔仲惠伯世本曰桓公生僖叔牙叔牙生武仲休休
生惠伯彭彭生皮為叔仲氏
惠伯成之周禮調人職曰凡有鬭怒者成之鄭衆曰
成之謂和之也猶今二千石以令解仇怒
正德利用厚生賈逵曰正德人德利用地德厚生天
德
八年傳梁益耳東觀漢記曰其先與秦同祖出於伯
益别封于梁
九年傳秦人來歸僖公成風之襚注追贈僖公并及成
風注非也成風者僖公之母莊公之妾母以子貴
故上經書夫人風氏母以子氏故此經書僖公成風
十年傳麇子麇亦作麏注不釋其地所在案盛宏之
荆州記云當陽本楚之舊左氏傳云楚潘崇伐麏至
于錫穴穎容釋例云麏在當陽
十一年經承匡注在陳留襄邑縣西圈稱云襄邑本
襄陵承匡鄉也宋襄公所葬故曰襄陵縣西三十里
有承匡城
傳錫穴司馬彪郡國志曰漢中錫縣春秋時曰錫穴
摏其喉鄭康成引作舂
子駒之門王符潜夫論曰魯之公族有子駒氏(以人氏其)
(門者猶哀十一年黨氏之溝)
敗狄于長丘張華博物志曰陳留封邱有狄溝春秋
之長邱也
十二年傳郕人立君服虔曰立君改立君不問天子也
郕邽子惠子曰服虔以郕封為郕邦之家寶圭太子
以其國寶與地夫鐘來奔也然則邽不从邑
不有君子其能國乎呂覽云國不虚存必有賢者
若使輕者肆焉服虔曰肆突言使輕銳之兵往驅突
晉軍案詩云是伐是肆鄭箋曰肆犯突也杜謂肆為
暫往而退此釋輕非釋肆也
裹糧坐甲昭廿七年傳云吴王使甲坐于道荀卿子
云庶士介而坐道故云坐甲
入瑕京相璠曰今河東解縣西南有故瑕城
十三年傳繞朝贈之以策服虔曰繞朝以策書贈士
會劉勰曰春秋聘繁書介彌盛繞朝贈士會以策子
家與趙宣以書蓋用服說(杜氏以策為馬檛)韓非子曰繞朝
之言當矣其為聖人於晉而為戮於秦也此不可不
察是繞朝因贈策之言而戮也左氏不載似韓非據
秦史而言
吾謀適不用也白氏六帖引注云以有策而不用也
其處者為劉氏宰相世系曰會適秦歸晉有子留於
秦自為劉氏生明明生遠遠生陽十世孫戰國時獲
於魏遂為魏大夫秦滅魏徙大梁生清徙居沛生仁
號豐公名燸字執嘉生四子伯仲邦交邦漢高祖也
家君曰處者為留謂留於秦者遂以為氏漢人改為
劉以合夘金刀之說
十四年傳王叛王孫蘇劉向九歌云始法言於廟堂
兮信中塗而叛之王逸章句曰叛倍也倍與背同(王初)
(與王孫蘇後復背之文七年傳云乃背先蔑此其類也)
十五年傳齊人或為孟氏謀魯三家慶父叔牙季友
慶父之後當云慶氏稱孟氏者鄭康成論語注云慶
父輈死時人為之諱故云孟氏杜云慶父為長庶故
或稱孟氏案公羊傳慶父曰吾不得入矣於是抗輈
經而死疏云鄭氏云慶父輈死者正取此文又案禮
緯舍文嘉曰文家稱叔質家稱仲嫡長稱伯庶長稱
孟杜依此為說
十六年經盟于郪丘釋文云郪音西賈逵云公羊曰
菑邱穀梁曰師邱今公羊作犀邱郪本有西音釋文
是毛詩衡門云可以棲遲前發碑作西遲此其證也
傳師于大林伍瑞休江陵記曰城西北六十里有林
城春秋至于阜山師于大林即此城也(御覽)
百濮劉伯莊史記地名曰濮在楚西南周書王會曰
伊尹為四方獻令正南曰百濮尒疋云南至于濮鉛
十七年傳畏首畏尾身其餘幾高誘曰畏始畏終中
身不畏凡有幾何言常畏也較杜注尤明晰
十八年經六月癸酉葬我君文公冬十月子卒注先君
既葬不稱君者魯人諱弑以未成君書之子在喪之
稱家君曰杜預既葬稱君之說至此而辭窮矣
傳申池杜氏依京相璠說言申池在齊城南非也申
池在海隅齊之藪多竹木故云納諸竹中若近在城
南不須言歸舍爵也詳見襄十八年
既而復叔仲氏世本云桓公生僖叔牙叔牙生武仲
休休生惠伯彭彭生皮為叔仲氏
在九刑不忘棟案九刑謂刑書九篇也周書嘗麥解
曰維四年孟夏王命太正正刑書王陟階在東序乃
命太史尚太正即居于戶西南向九州(闕)伯咸進在
中西向宰乃承王中升自客階作筴執筴從中宰坐
尊中于太正之前太祝以王命作筴筴告太宗王命
(闕)秘作筴許諾乃北向繇書于内楹之門衆臣咸
興受太正書乃降太史筴刑書九篇以升授太正乃
左還自兩柱之門(闕)歲太正曰欽之哉諸正敬功爾
頌審三節無思民因順尔臨獄無頗正刑有掇夫循
乃德式監不遠以有此人保寧尔國克戒尔服世世
是其不殆惟公咸若太史乃降太正坐舉書乃中降
再拜稽首太史乃藏之于盟府以為歲典此周作九
刑之事也案其文云毁則為賊掩賊為藏竊賄為盜
盜器為姦其後李悝著法經六篇始盜賊次网捕其
亦師九刑之意乎
饕餮餮說文引作飻貪也从食殄省聲
宣二年傳戎昭果毅以聽之之謂禮大戴禮論四代
之政刑云祭祀昭有神明燕食昭有慈愛宗廟之事
昭有義率禮朝廷昭有五官無廢甲胄之戒(當作戎)昭
果毅以聽然則戎為句昭果毅以聽古語也下四句
乃左氏益之耳杜注殊不的
今日之事高誘曰今日之事御事也
文馬百駟說文引作□馬云畫馬也周書王會曰犬
戎馼馬(金本文馬)此馬當畫赤鬛縞身之形非真吉黃之
乘也(補正載邱光庭說文馬馬之毛色有文采者此臆說也)
于思于思注于思多須之貌賈逵曰白頭貌案毛詩
瓠葉云有兔斯首鄭箋云斯白也今俗語斯白之字
作鮮齊魯之間聲近斯正義曰服虔以于思為白頭
貌字雖異蓋亦以思聲近鮮故為白頭也後漢書朱
儁傳賊多髭者號于氏根注引杜注為証案此則于
為須思為白于思為白須也
從臺上彈人而觀其辟丸也高誘曰從高臺上引彈
觀其走而避丸以為樂也
寘之畚何休曰畚草器若今市所量穀者也齊人謂
之鍾
三進及溜釋文曰溜屋霤也案熊氏經說云古有中
霤禮蓋儀禮之逸而不傳者霤者屋有複穴開其上
以取明雨則霤之因名中庭曰中霤鄉飲記有磬階
霤即中霤也大記有東霤注云危棟上也雜記有門
内霤即賓執脯賜鍾人之處
民之主也高誘曰大夫稱主因曰民之主案昭五年
傳晏子謂子罕能用善人民之主也亦謂大夫曰主
觸槐而死高誘曰觸畜也杜氏云槐趙盾庭樹顧君
以為麑退而觸槐則非趙盾庭樹棟案呂覽曰觸庭
槐而死外傳云觸廷之槐而死韋昭曰廷外朝之廷
也周禮王之外朝三槐三公位焉則諸侯之朝三槐
三卿位焉此說得之蓋當時麑退而觸靈公之廷槐
者歸死于君也
遂扶以下公嗾夫獒焉釋文扶服虔注作跣嗾服本
作㖩正義曰服虔本扶作跣注云趙盾徒跣而下走
又云嗾㖩也夫語辭獒犬名公乃㖩夫獒使之噬盾
是服讀嗾為㖩非作㖩此文宋本與今本有異故錄
之
以視於朝毛詩鹿鳴曰視民不恌鄭箋曰視古示字
士昏禮曰視諸衿鞶汪云視乃正字今文作示俗誤
行之郭忠恕曰鄭君此說大與說文石經相乖郭氏
不識古文其說非也
我之懷矣自貽伊慼王肅曰此弼風雄雉之詩案今
詩慼作阻惟小明詩作慼而上句又異王子雍或見
三家之詩據以為衞詩(三家惟齊詩亡于魏代自餘杜氏猶及見之)
為法受惡服虔曰聞義則服案聞義則服弟子職文
也王肅曰為書法受弑君之名李厚菴曰此真非夫
子之言也
趙盾為旄車之族鄭氏詩箋旄作軞陸氏曰一本作
軞服虔曰軞車戎車之倅
三年傳觀兵于周疆服虔曰觀兵陳兵于周也
定王使王孫滿勞楚子服虔曰以郊勞禮迎之也
不逢不若張平子東京賦云禁禦不若以知神姦螭
魅魍魎莫能逢旃尔疋釋詁云若善也郭景純注左
傳曰禁禦不若今左傳作不逢不若案下傳云莫能
逢之杜氏云逢遇也既云不逢又云莫逢文既重出
且杜氏不應舍上句注下句此晉以後傳寫之譌當
从張衡郭璞本作禁禦不若
余為伯鯈說文作百䱔云黃帝之後姞姓(釋文作儵非也)
楚人酖之子惠子曰楚滅江惡其所出為害故酖之
四年傳圄伯嬴子惠子曰月令省囹圄蔡邕章句云
囹牢也圄止也所以止出入皆罪人所舍也然則囹
圄亦周時之獄焦氏答崇精曰囹圄秦獄恐未然
汰輈唐石經作汏說文曰泰滑也从廾从水大聲徐
鉉云音地達切左傳作汰非昭廿六年傳云齊子淵
射洩聲子中揗瓦繇朐汰輈匕八者三寸杜云汏矢
激明汏為滑也
楚人謂乳穀謂虎於菟唐石經云楚人謂乳為穀謂
虎為於菟說文曰楚人謂虎為烏䖘漢書又作於檡
方言注云今江南夷呼虎為䖘音狗竇鄭康成尚書
注曰於者鳴聲則於為古文烏穀廣雅作㝅(奴口反)
箴尹高誘呂覽注曰楚有箴尹之官諫臣也
王思子文之治楚國也戰國策曰穰侯之治秦也高
誘曰治猶相也
改命曰生子惠子曰劉向改名更生本此更生出莊
子
六年傳以盈其貫注貫猶習也劉光伯據梅賾泰誓
商罪貫盈以為紂之為惡如物在繩索之貫不得為
習其說是也而所據之書非也案韓非子曰有與悍
者隣欲賣宅而避之人曰是其貫將滿也或曰子姑
待之答曰吾恐其以我滿貫也遂去之此說與劉合
可以規杜過矣
王子伯廖注鄭大夫子惠子曰王子疑非鄭大夫
十年傳崔杼正義曰何休膏肓以為公羊譏世卿而
難左氏蘇氏釋云崔氏祖父名不見經傳則知非世
卿云云案宰相世系曰崔氏出自姜姓齊丁公伋嫡
子季子讓國叔乙食采於崔遂為崔氏濟南東朝陽
西北有崔氏城是也季氏生穆伯穆伯生沃沃生野
八世孫夭生抒為齊正卿云云又案僖廿八年傳有
齊崔夭蘇寬謂崔子祖父名不見經傳非也(世系所云蓋見)
(世本)
十一年經辰陵注潁川長平縣東南有辰亭酈元曰
今此城在長平城西北長平城在東南或杜氏不謬
傳寫之誤耳
傳令尹蒍艾獵城沂服杜皆云蒍賈之子孫敖案世
本艾獵為叔敖之兄又孫叔敖碑云君名饒字叔敖
以艾獵為叔敖名此服杜臆說世本是也(襄十五年傳蒍子馮)
(為大司馬注云叔敖從子案世夲馮是艾獵之子此明文可據者正義曲說又以為世夲轉寫之誤非也)
使封人慮事注慮謀慮計功顧氏補正云慮籌度也
解非棟案大司馬職云大役與慮事屬其植先鄭亦
謂謀慮其事服虔曰封人司徒之屬官
因縣陳廣韻縣郡縣也釋名曰縣懸也懸于郡也古
作寰楚莊王滅陳為縣縣名自此始也家君曰縣不
見周官似非自楚莊王始然古文作寰亦非無夲而
說文無寰字似縣即寰也集韻云寰通作縣
吾儕小人說文曰儕等輩也鄭康成曰儕猶輩類
謂之夏州子惠子曰服虔曰言取討夏徵舒之州車
武子撰桓温集云夏口城上數里有州名夏州盛宏
之荆州記曰史記蘇秦說楚威王東有夏州今江陵
夏口城有州名夏州
十二年傳卜臨于大宫且巷出車吉賈逵曰臨哭也
巷出車陳于巷衞示雖困不降必欲戰也案下鄭復
脩城則賈說良是
甲寅克之時鄭石制為内閒故楚得以克鄭
至于逵路注塗竝丸軌曰逵詩正義曰尔疋九達謂
之逵周禮經塗九軌不名曰逵杜意蓋以鄭之城内
不應有九出之道故以為竝九軌於尒疋不合今杜
注塗方九軌
兼弱攻昧武之善經也周書武稱曰(闕)強攻弱而襲
不正武之經也
篳路藍縷以啟山林方言引作襤褸又啟作启說文
曰裯謂之楹褸襤無緣也服虔曰言其縷藍藍然
廣有一卒卒偏之兩服虔曰左右廣各十五乘百人
為卒言廣有一卒為承也五十人為偏二十五人曰
兩廣既有一卒為承承有偏偏有兩故曰卒偏之兩
棟謹案禮說言杜氏據司馬法以釋偏兩之法司馬
穣苴齊湣王時人其所論兵法與周制異且與左氏
傳乖牾不合當从服虔之說
摩壘而還鄭康成曰摩猶迫也軍壁曰壘
左射以菆服虔曰凡兵車之法射者在左御者在中
戈盾在右
御下兩馬鄭康成引作&KR2503;徐仙民曰兩或作&KR2503;案此
則兩本&KR2503;字故服杜訓為飾古文省故作兩邵寶以
為掉兩馬之鞅非也
挑戰李奇曰挑身獨戰不復須衆也挑音荼了反薛
瓚曰挑戰擿嬈敵求戰古謂之致師
楚人乘我賈逵國語注曰乘陵也陵亦侵也
養由基為右高誘戰國策注云養姓由基名楚之善
射人也
潘黨望其塵孫子曰塵高而銳者車來也
使潘黨率游闕四十乘注游車補闕者棟案游闕游
車闕車也外傳曰戎車待游車之裂周禮車僕有闕
車之倅
駒伯注郤克棟案郤錡字駒伯克之子也大夫門子
得从父于軍鄢陵之戰范匄從文子於軍此其證也
屈蕩戶之錢謚益曰家藏淳熙九經及長平游御史
夲巾箱夲俱作戶字棟案淳熙正義以作戶也
楚人惎之注惎教說文引云楚人舁之云舉也黃顥
說廣車陷楚人為舉之案此則惎當作畀傅遜謂楚
人將毒害之而晉人乃脱扄拔旆投衡而出非也詳
見定四年訓惎為教蓋本小尒疋
趙傁在後傁與叟同見無極山碑說文作叜云叜或
作□
知莊子案世本晉大夫逝遨生桓伯林父及莊子首
本姓荀自林父將中行(世本以為荀偃)别為中行氏知邑名
括地志云故智城在蒲州虞鄉縣西北四十里古今
地名云解縣有智城蓋謂此也博物志云河東解縣
有智邑
每射抽矢菆注菆好箭案既夕禮云御以蒲菆鄭注
云蒲菆牡蒲莖也古文菆作騶賈公彥云據左氏傳
蒲非直得策馬亦為矢幹漢書鼂錯傳云材官騶發
矢道同的如淳曰騶矢也小顏曰騶謂善矢也左氏
傳作菆字其音同耳則知古菆字作騶
屢豐年案說文無屢字當从毛詩作婁漢書皆以婁
為屢今毛詩亦有作屢者俗作之
取其鯨鯢說文引作䲔鯢云海大魚也从京漢書薛
宣傳曰古者明王伐不敬取其䲔鯢小顔曰䲔古鯨
字汗簡云鯨古作□出馬日磾集羣玉古文古京字
讀為畺
歸于怙亂者也夫子惠子曰王荆公新經詩義本此
十四年傳衞人以為成勞復室其子周禮司勲云事
功曰勞室禄也周書有一室之祿謂祿其子襲父位
自一室至千室卿之祿也周禮謂之宅田注謂以女
妻之非是世本曰莊叔達生得閭叔穀穀生成叔烝
鉏鉏生項叔羅羅生昭叔起起生文叔圉圉生悝(其子)
(謂得閭叔穀也)
屨及於窒皇高誘呂覽注引此傳作絰皇與莊十九
年絰皇一也
蒲胥之市呂覽作蒲疏胥疏古字通
十五年傳高下在心服虔曰高下猶曲申也
國君含垢淮南子云老子曰能受國之垢是為社稷
主
使解揚如宋劉向曰解揚霍人字子虎後世言霍虎
登諸樓車服虔曰樓車所以窺望敵軍兵法所謂雲
梯也
使華元登子反之牀注兵法因其鄉人而用之必先知
其守將左右謁者門者舍人之姓名因而利道之
案此注皆見孫子用閒篇曹公孫子注曰因敵鄉人
知敵表裏虚實之情故舊而用之可使伺候守有官
職在者謁告也上告事者也門者守門者也舍人守
舍之人也又先知為親舊有急即呼之則不何止亦
因以之知敵情
虐我伯姬上云酆舒為政而殺之(王符引作虐)此云虐者
案尚書呂刑惟作五虐之刑墨子引作五殺之刑論
語不教而殺謂之虐又十八年傳云凡自内虐其君
曰弑皆以虐為殺也(論語隂嬉䜟曰庚子之旦金版尅書出地庭中曰臣族虐王禽)
(宋均云謂殺關龍之後庚子旦庭中地有此版異也龍同姓稱族五虐殺我必見禽也是虐為殺又一證)
敗赤狄于曲梁注云廣平曲梁縣迴遠非也劉昭案
上黨記曰潞濁漳也縣城臨潞晉荀林父伐曲梁在
城西十里今名石梁此傳潞字漢書作路(劉寬碑陰潞作路)
案三體石經仍作潞說文同
羊舌職宰相世系表曰晉武公子伯僑生文文生突
羊舌大夫也突生職職五子赤肸鮒虎季夙
十六年傳禹稱善人玉篇引云禹偁善人云與稱同
尒疋曰偁舉也與杜訓同當从人
十七年傳晉師還家君曰晉未嘗出師而云晉師還
者豈斷道討貳之師歟似有闕文
十八年傳自虐其君唐石經云自内虐其君案正義
同今本皆脱内字
袒括髮士喪禮曰主人髺髮袒鄭注云古文髺作括
是括為古文髺也
春秋左傳補註卷二
