儀禮集傳集註卷三十一
宋朱子撰
王朝禮八
王制之丁(王事)
舜典歲二月東巡守至于岱宗柴守詩救反下同(諸侯為天子守土故稱)
(守巡行之既班瑞之明月乃順春東巡岱宗泰山為四岳所宗燔柴祭天告至)望秩于山川(東岳)
(諸侯境内名山大川如其秩次望祭之謂五岳牲禮視三公四瀆視諸侯其餘視伯子男)肆覲東后
(遂見東方之國君)協時月正日同律度量衡量力尚反(合四時之節氣月之大)
(小日之甲乙使齊一也律法制及尺丈斛斗斤兩皆均同)修五禮五玉(修吉凶賓軍嘉之禮五等)
(諸侯執其玉)三帛二生一死贄贄音至(三帛諸侯世子執纁公之孤執玄附庸之君執)
(黃二生卿執羔大夫執鴈一死士執雉玉帛生死所以為贄以見之)如五器卒乃復(卒終復還)
(也器謂圭璧如五器禮終則還之三帛生死則否)五月南巡守至于南岳如岱
禮(南岳衡山自東岳南巡五月至)八月西巡守至于西岳如初(西岳華山初謂)
(岱宗)十有一月朔巡守至于北岳如西禮(北岳恒山)歸格于藝
祖用特(巡守四岳然後歸告至文祖之廟藝文也言祖則考著特一牛)五載一巡守羣
后四朝朝直遥反(各會朝于方岳之下凡四處故曰四朝將說敷奏之事故申言之堯舜同道舜攝)
(則然堯又可知)敷奏以言明試以功車服以庸(敷陳奏進也諸侯四朝各使陳)
(進治理之言明試其言以要其功功成則賜車服以表顯其能用)王制諸侯之於天
子也比年一小聘三年一大聘五年一朝(比毗志反朝直遥反)比
(年每歲也小聘使大夫大聘使卿朝則君自行然此大聘與朝晉文霸時所制也虞夏之制諸侯歲朝周之制)
(侯甸男采衛要服六者各以其服數來朝)天子巡守問百年者就見之(守詩救反)
(就見老人)命大師陳詩以觀民風大音泰(陳詩謂采其詩而視之)命市
納賈以觀民之所好惡志淫好辟(賈音嫁好惡並去聲辟音僻)市典市者
(賈謂物貴賤厚薄也質則用物貴淫則侈物貴民之志淫邪則其所好者不正)命典禮考時月
定日同律禮樂制度衣服正之(同隂律也)山川神祗有不舉
者為不敬不敬者君削以地(舉猶祭也)宗廟有不順者為不
孝不孝者君絀以爵絀丑律反(不順者謂若逆昭穆)變禮易樂者為
不從不從者君流(流放也)革制度衣服者為畔畔者君討
(討誅也)有功德於民者加地進律(律法也)歸假于祖禰用特
假音格禰乃禮反(假至也特特牛也祖下及禰皆一牛)天子將出類乎上帝宜乎
社造乎禰諸侯將出宜乎社造乎禰造七報反(帝謂五德之帝所祭於)
(南郊者類宜造皆祭名其禮亡)天子無事與諸侯相見曰朝(朝直遥反)事謂征
(伐)考禮正刑一德以尊于天子周制六年五服一朝朝直遥反下同(五服侯甸男采衛六年一朝會京師)又六年王乃時巡考制度
于四岳(周制十二年一巡守春東夏南秋西冬北故曰時巡考正制度禮法于四岳之下如虞帝巡守)
(然)諸侯各朝于方岳大明黜陟(覲四方諸侯各朝于方岳之下大明考績黜陟)
(之法周官)大行人王之所以撫邦國諸侯者歲徧存三
歲徧覜五歲徧省七歲屬象胥諭言語恊辭命九歲屬
瞽史諭書名聽聲音十有一歲達瑞節同度量成牢禮
同數器脩法則十有二歲王巡守殷國(徧音遍覜通弔反省悉井反屬)
音燭量音亮守詩救反(撫猶安也存覜省者王使臣於諸侯之禮所謂間問也歲者巡守之明歲以為始也)
(屬猶聚也自五歲之後遂間歲徧省也七歲省而召其象胥九歲省而召其瞽史皆聚於天子之宫教習之也)
(故書恊辭命作叶詞命鄭司農云象胥譯官也叶當為汁詞當為辭書或為叶辭命玄謂胥讀為諝王制曰五)
(方之民言語不通嗜慾不同達其志通其慾東方曰寄南方曰象西方曰狄鞮北方曰譯此官正為象者周始)
(有越重譯而來獻是因通言語之官為象胥云諝謂象之有才知者也辭命六辭之命也瞽樂師也史大史小)
(史也書名書之字也古曰名聘禮曰百名以上至十一歲又徧省焉度丈尺也量豆區釜也數器銓衡也法八)
(法也則八則也達同成脩皆謂齎其法式行至則齊等之也成平也平其僭踰者也王巡守諸侯會者各以其)
(時之方書曰遂覲東后是也其殷國則四方四時分來如平時)時聘以結諸侯之好殷
覜以除邦國之慝好去聲慝吐得反(此二事者亦以王見諸侯之臣使來者為文也時聘)
(者亦無常期天子有事諸侯使大夫來聘以禮見之禮而遣之所以結其恩好也天子無事則已殷覜謂一服)
(朝之歲也慝猶惡也一服朝之歲五服諸侯皆使卿以聘禮來覜天子天子以禮見之命以政禁之事所以除)
(其惡行也)間問以諭諸侯之志歸脤以交諸侯之福賀慶以
贊諸侯之喜致禬以補諸侯之烖(間間厠之間脤上忍反禬音會)此四者
(王使臣於諸侯之禮也間問者間歲一問諸侯謂存省之屬諭諸侯之志者諭言語諭書名其類也交或往或)
(來者也贊助也致禬凶禮之弔禮禬禮也補諸侯烖者若春秋澶淵之會謀歸宋財)小行人達
六節山國用虎節土國用人節澤國用龍節皆以金為
之道路用旌節門關用符節都鄙用管節皆以竹為之
(此謂邦國之節也達之者使之四方亦皆齎法式以齊等之也諸侯使臣行覜聘則以金節授之以為行道之)
(信也虎人龍者自其國象也道路謂鄉遂大夫也都鄙者公之子弟及卿大夫之采地之吏也凡邦國之民遠)
(出至他邦他邦之民若來入由國門者門人為之節由關者關人為之節其以徵令及家徙鄉遂大夫及采地)
(吏為之節皆使人執節將之以達之亦有期以反節管節如今之竹使符也其有商者通之以符節如門關門)
(關者與市聯事節可同也亦所以異於畿内也凡節有天子法式存於國)若國札喪則令賻
補之若國凶荒則令賙委之若國師役則令槁禬之若
國有福事則令慶賀之若國有禍烖則令哀弔之凡此
五物者治其事故賻音附槁苦報反禬音會(故書賻作傳槁為槀鄭司農云賻補之謂&KR0608;)
(喪家補助其不足也若今時一室二尸則官與之棺也槀當為犒謂犒師也玄謂師役者國有兵寇以匱病者)
(也使鄰國合會財貨以與之春秋定五年夏歸粟於蔡是也宗伯職曰以禬禮哀圍敗禍烖水火)及其
萬民之利害為一書其禮俗政事教治刑禁之逆順為
一書其悖逆暴亂作慝猶犯令者為一書其札喪凶荒
厄貧為一書其康樂和親安平為一書凡此五物者每
國辨異之以反命于王以周知天下之故(悖必内反慝吐得反札側)
(八反厄烏隔反樂音洛)慝惡也猶圖也司儀將合諸侯則令為壇三成
宫旁一門(合諸侯謂有事而會也為壇于國外以命事宫謂壝土以為牆處所謂為壇壝宫也天子)
(春帥諸侯拜日於東郊則為壇於國東夏禮日於南郊則為壇於國南秋禮山川丘陵於西郊則為壇於國西)
(冬禮月四凟於北郊則為壇於國北既拜禮而還加方明於壇上而祀焉所以教尊尊也覲禮曰諸侯覲於天)
(子為宫方三百步四門壇十有二尋深四尺是也王巡守殷國而同則其為宫亦如此與鄭司農云三成三重)
(也爾雅曰丘一成為孰丘再成為陶丘三成為昆侖丘謂三重)詔王儀南鄉見諸侯土
揖庶姓時揖異姓天揖同姓鄉音嚮(謂王既禮方明諸侯上介皆奉其君之旂)
(置于宫乃詔王升壇諸侯皆就其旂而立諸公中階之前北面東上諸侯東階之東西面北上諸伯西階之西)
(東面北上諸子門東北面東上諸男門西北面東上王揖之者定其位也庶姓無親者也土揖推手小下之也)
(異姓昏姻也時揖平推手也衛將軍文子曰獨居思仁公言言義其聞詩也一日三復白圭之玷是南宫縚之)
(行也夫子言其仁以為異姓謂妻之也天揖推手小舉之)及其擯之各以其禮公於
上等侯伯於中等子男於下等擯必刅反(謂執玉而前見於王也擯之各以)
(其禮者謂擯公者五人侯伯四人子男三人也上等中等下等者謂所奠玉處也壇三成深四尺則一等一尺)
(也壇一十有二尋方九十六尺則堂上二丈四尺每等丈一尺與諸侯各于其等奠玉降拜升成拜明臣禮也)
(既乃升堂授王玉)其將幣亦如之(將幣享也皆於其等之上)掌客王合諸
侯而饗禮則具十有二牢庶具百物備諸侯長十有再
獻長丁丈反(饗諸侯而用王禮之數者以公侯伯子男盡在是兼饗之莫敵用也諸侯長九命作伯者也)
(獻公侯以下如其命數)王巡守殷國則國君膳以牲犢令百官百
牲皆具從者三公視上公之禮卿視侯伯之禮大夫視
子男之禮士視諸侯之卿禮庶子壹視其大夫之禮(守詩)
救反從才用反視音示(國君者王所過之國君犢繭栗之犢也以膳天子貴誠也牲孕天子不食也祭帝不)
(用也凡賓客則皆角尺令者掌客令主國也百牲皆具言無有不具備)職方氏王將巡
守則戒于四方曰各脩平乃守攷乃職事無敢不敬戒
國有大刑守詩救反(乃猶女也守謂國境之内職事所當共具)及王之所行先
道帥其屬而巡戒令(先道先由王所從道居前行其前日所戒之令)王殷國亦
如之(殷猶衆也十二歲王若不巡守則六服盡朝謂之殷國其戒四方諸侯與巡守同)土訓
誦訓王巡守則夾王車土方氏樹王舍(為之藩羅)天子適
諸侯曰巡狩巡狩者巡所守也諸侯朝於天子曰述職
述職者述所職也無非事者春省耕而補不足秋省歛
而助不給夏諺曰吾王不遊吾何以休吾王不豫吾何
以助一遊一豫為諸侯度狩舒救反省悉井反(述陳也省視也歛收穫也給亦足)
(也夏諺夏時之俗語也豫樂也巡所守巡行諸侯所守之土也述所職陳其所受之職也皆無有無事而空行)
(者而又春秋循行郊野察民之所不足而補助之故夏諺以為王者一遊一豫皆有恩惠以及民而諸侯皆取)
(法焉不敢無事慢遊以病其民也)梁惠王下入其疆土地辟田野治養老尊
賢俊傑在位則有慶慶以地入其疆土地荒蕪遺老失
賢掊克在位則有讓一不朝則貶其爵再不朝則削其
地三不朝則六師移之(辟音闢掊蒲侯反朝直遥反慶賞也益其地以賞之也掊克)
(聚歛也讓責也移之者誅其人而變置之也自入其疆至則有讓言巡狩之事自一不朝至六師移之言述職)
(之事告子下)神農之法曰丈夫丁壯而不耕天下有受其
饑者婦人當年而不織天下有受其寒者故身自耕妻
親織以為天下先(原關)昔者天子為藉千畝冕而朱
紘躬秉耒諸侯為藉百畝冕而青紘躬秉耒以事天地
山川社稷先古以為醴酪齊盛於是乎取之敬之至也
(紘音宏酪音洛齊音資盛音成)藉藉田也先古先祖祭義内宰中春詔后帥外
内命婦始蠶于北郊以為祭服中音仲(蠶于北郊婦人以純隂為尊郊必有)
(公桑蠶室焉)歲終則會内人之稍食稽其功事(會古外反稍所教反)内
(人主謂九御)佐后而受獻功者比其小大與其麤良而賞罰
之比毗志反(獻功者九御之屬鄭司農云烝而獻功玄謂典婦功曰及秋獻功)上春詔王后
帥六宫之人而生穜稑之種而獻之于王(穜直龍反稑音六)六宫
(之人夫人以下分居后之六宫者古者使后宫藏種以其有傳類蕃孳之祥必生而獻之示能育之使不傷敗)
(且以佐王耕事共禘郊也鄭司農云先種後熟謂之穜後種前熟謂之稑王當以耕種于藉田玄謂詩云黍稷)
(穜稑是也夫人以下分居后之六宫者每宫九嬪一人世婦三人女御九人其餘九嬪三人世婦九人女御二)
(十七人從后唯其所燕息焉從后者五日而沐浴其次又上十五日而徧云夫人如三公從容論婦禮)
民之大事在農(穀民之本故農為大事也)上帝之粢盛於是乎出(粢子)
私反盛音成(出於農也器實曰粢在器曰盛)民之蕃庶於是乎生(蕃息也庶衆也)事
之供給於是乎在(供具也給足也)和協輯睦於是乎興(協和也輯聚也)
(睦親也)財用蕃殖於是乎始(殖長也)敦庬純固於是乎成(庬莫)
江反(敦厚也庬大也)是故稷為大官(民之大事在農故稷之職為大官也)古者太
史順時覛(覛音脈)土陽癉(癉丁佐反)憤盈土氣震發(覛視也癉厚也憤積)
(也盈滿也震動也發起也)農祥晨正(農祥房星也晨正謂立春之日晨中於午也農事之候故曰農)
(祥也)日月底于天庿(底至也天庿營室也孟春之月日月皆在營室也)土乃脈發
(脈理也農書曰春土冒橛陳根可拔耕者急發)先時九日(先先立春日也)太史告稷曰
自今至于初吉(初吉二月朔日也詩云二月初吉)陽氣俱蒸土膏其動
(蒸升也膏潤也其動潤澤欲行也)弗震弗渝脈其滿青穀乃不殖(震動也渝)
(變也青灾也言陽氣俱升土膏欲動當即發動變寫其氣不然則脈萌氣結更為灾疫穀乃不殖也)稷以
告(以太史之言告王)王曰史帥陽官以命我司事(史太史陽官春宫司事主)
(農事官也)曰距今九日土其俱動(距去也)王其祗祓監農不易
祓音弗(祗敬也祓齊戒祓除也不易不易物土之宜也)王乃使司徒咸戒公卿百
吏庶民(百吏百官庶民甸師氏所掌之民也主耕耨王之藉田者)司空除壇于藉(司空)
(掌地也)命農大夫咸戒農用(農大夫田畯也農用田器也)先時五日(先耕)
(時也)瞽告有協風至(瞽樂大師知風聲者也協和也風氣和時侯至也立春曰融風也)王
即齊宫(齊側皆反所齊之宫也)百官御事各即其齊三日(御治也)王
乃淳(淳之純反)濯饗醴(淳沃也濯溉也饗飲也謂王沐浴飲醴酒也)及期(期耕日也)鬱
人薦鬯鬯音暢(鬱鬱金香草宜以和鬯酒也周禮鬱人掌祼器凡祭祀賓客和鬱鬯以實彝而陳之)
(共王之齊鬯也)犧人薦醴(犧人司樽掌共酒醴)王祼鬯饗禮乃行(祼灌也灌鬯飲)
(醴皆所以自香絜也)百吏庶民畢從及藉后稷監之(監察也)膳夫農
正陳藉禮(膳夫上士也掌王之飲食膳羞之饋食農正田大夫也主敷陳藉禮而祭其神為農祈也)
大史贊王(贊導也)王敬從之王耕一墢(鉢伐二音)班三之(班次也王)
(耕一墢一耜之發也耜廣五寸二耜為耦一耦之發廣尺深尺三之下各三其上也王一墢公三卿九大夫二)
(十七也)庶民終于千畝(終盡耕之也)其后稷省(省息井切)功太史監
之司徒省民大師監之畢宰夫陳饗膳宰監之(宰夫下大夫膳)
(宰膳夫也)膳夫贊王王歆大牢(歆饗也)班嘗之(公卿大夫也)庶人終
食(終畢也)是日也瞽帥音官以省風土(音官樂官風土以音律省土風風氣)
(和則土氣養也)廪于藉東南鐘而藏之(廩御廩也一名神倉東南生長之處鐘聚也謂)
(為廩以藏王所藉田以奉粢盛也)而時布之于農(布賦也)稷則徧誡百姓
紀農協功(紀謂綜理也協同也)曰隂陽分布震雷出滯(隂陽分布日夜同也)
(滯蟄蟲也明堂月令曰日夜分雷乃發聲始震電蟄蟲咸動啟戶而出也)土不備墾辟在司
寇(墾發也辟罪也在司寇司寇行其事也)乃命其旅曰徇(旅衆也徇行也)農師一
之(一之先往也農師上士也)農正再之(農正后稷之佐田畯也故次農師)后稷三之
(農官之君也故次農正)司空四之(司空主道路溝洫故次后稷也)司徒五之(司徒省民)
(故次司空也)大保六之大師七之(大保大師天子三公佐王論道汎監衆官不特掌事)
(故次司徒也)大史八之(大史掌逆官府之治故次大師也)宗伯九之(宗伯卿官掌相)
(王之大禮若王不與祭則攝位故次大史也)王則大徇(大徇帥公卿大夫親行農也)耨穫
亦如之(如之如耕時也)民用莫不震動恪恭于農(用謂田器也)修其
疆畔日服其鎛不解于時(疆境也畔界也鎛鋤屬)財用不乏民用
和同是時也王事惟農是務無有求利於其官以干農
功(求利謂變易役使干亂農功)三時務農而一時講武(三時春夏秋一時冬也講)
(習也)故征則有威守則有財而和於民矣(周語)古者天子
諸侯必有公桑蠶室近川而為之築宫仞有三尺棘牆
而外閉之及大昕之朝君皮弁素積卜三宫之夫人世
婦之吉者使入蠶于蠶室奉種浴于川桑于公桑風戾
以食之昕許斤反奉芳勇反種章勇反(大昕季春朔日之朝也諸侯夫人三宫半王后也風戾之者)
(及早涼脆採之風戾之使露氣燥乃以食蠶蠶性惡濕)歲既單矣世婦卒蠶奉繭
以示于君遂獻繭于夫人夫人曰此所以為君服與遂副
褘而受之因少牢以禮之(繭古典反與音餘注同褘音暉少詩照反)歲單謂三月
(月盡之後也言歲者蠶歲之大功事畢於此也副禕王后之服而云夫人記者容二王之後與禮之禮奉繭之)
(世婦)及良日夫人繅三盆手遂布于三宫夫人世婦之吉
者使繅遂朱緣之玄黃之以為黼黻文章服既成君服
以祀先王先公敬之至也(繅悉刀反黼音甫黻音弗)祭義是故天
子親耕於南郊以共齊盛王后蠶於北郊以共純服諸
侯耕於東郊亦以共齊盛夫人蠶於北郊以共冕服天
子諸侯非莫耕也王后夫人非莫蠶也身致其誠信誠
信之謂盡盡之謂敬敬盡然後可以事神明此祭之道
也(共音恭齊子私反盛音成)祭統王后親織玄紞紞丁感反(說云紞冠之垂前)
(後者昭謂紞所以懸瑱當耳者也)公侯之夫人加之以紘綖(紘音宏綖音延)既
(織紞復加之紘綖也冕曰紘紘纓之無緌者也從下而上不結綖冕上覆之者也)卿之内子為
大帶(卿之適妻為内子大帶緇帶也)命婦成祭服(命婦大夫之妻也祭服玄衣纁裳也)列
士之妻加之以朝服朝直遥反(列士元士也既成祭服又加之以朝服也朝服天子之)
(士皮弁素積諸侯之士玄端委貌)自庶士以下皆衣其夫衣去聲(庶士下士也下)
(至庶人也)社而賦事烝而獻功(社春分祭社也事農桑之屬也冬祭曰烝烝而獻五穀布)
(帛之功也)男女效績愆則有辟古之制也辟婢亦反(績功也辟罪也)君
子勞心小人勞力先王之訓也自上以下誰敢淫心(魯語)
太宰以九職任萬民一曰三農生九穀二曰園圃毓
草木三曰虞衡作山澤之材四曰藪牧養蕃鳥獸五曰
百工飭化八材六曰商賈阜通貨賄七曰嬪婦化治絲
枲八曰臣妾聚斂疏材九曰間民無常職轉移執事(大音)
(泰毓古育字藪素口反蕃扶元反賈音古嬪音頻枲絲里反間音閑)任猶倳也鄭司農云三農平地山澤也
(九穀黍稷秫稻麻大小豆大小麥八材珠曰切象曰瑳玉曰琢石曰磨木曰刻金曰鏤革曰剝羽曰析間民謂)
(無事業者轉移為人執事若今傭賃也玄謂三農原隰及平地九穀無秫大麥而有梁苽樹果蓏曰圃園其樊)
(也虞衡掌山澤之官主山澤之民者澤無水曰藪牧牧田在遠郊皆畜牧之地行曰商處曰賈阜盛也金玉曰)
(貨布帛曰賄嬪婦人之美稱也堯典曰釐降二女嬪于虞臣妾男女貧賤之稱晉惠公卜懷公之生曰將生一)
(男一女男為人臣女為人妾生而名其男曰圉女曰妾及懷公質於秦妾為宦女焉疏材百草根實可食者疏)
(不熟曰饉)以九賦斂財賄一曰邦中之賦二曰四郊之賦三
曰邦甸之賦四曰家削之賦五曰邦縣之賦六曰邦都
之賦七曰關市之賦八曰山澤之賦九曰幣餘之賦(削所)
教反(財泉穀也鄭司農云邦中之賦二十而税一各有差也幣餘百工之餘玄謂賦口率出泉也今之算泉)
(民或謂之賦此其舊名與鄉大夫以歲時登其夫家之衆寡辨其可任者國中自七尺以及六十野自六尺以)
(及六十有五皆征之遂師之職亦云以徵其財征皆謂此賦也邦中在城郭者四郊去國百里邦甸二百里家)
(削三百里邦縣四百里邦都五百里此平民也關市山澤謂占會百物幣餘謂占賣國中之斥幣皆末作當增)
(賦者若今賈人倍算矣自邦中以至幣餘各入其所有穀物以當賦泉之數每處為一書所待異也)以九
式均節財用一曰祭祀之式二曰賓客之式三曰喪荒
之式四曰羞服之式五曰工事之式六曰幣帛之式七
曰芻秣之式八曰匪頒之式九曰好用之式(秣音末頒音班好呼)
報反(式謂用財之節度荒凶年也羞飲食之物也工作器物者幣帛所以贈勞賓客者芻秣養牛馬禾穀也)
(鄭司農云匪分也頒讀為班布之班謂班賜也玄謂王所分賜羣臣也好用燕好所賜予)以九貢致
邦國之用一曰祀貢二曰嬪貢三曰器貢四曰幣貢五
曰材貢六曰貨貢七曰服貢八曰斿貢九曰物貢(嬪故書作)
賓(鄭司農云祀貢犧牲包茅之屬賓貢皮帛之屬器貢宗廟之器幣貢繡帛材貢木材也貨貢珠貝自然之)
(物也服貢祭服斿貢羽毛物貢九州之外各以其所貴為摯肅慎氏貢楛矢之屬是也玄謂嬪貢絲枲器貢銀)
(鐡石磬丹漆也幣貢玉馬皮帛也材貢櫄榦栝栢篠簜也貨貢金玉龜貝也服貢絺紵也斿讀如囿游之游斿)
(貢燕好珠璣琅玕也物貢雜物魚鹽橘柚)太府掌九貢九賦九功之貳以
受其貨賄之入頒其貨于受藏之府頒其賄于受用之
府大音泰(九功謂九職也受藏之府若内府也受用之府若職内也凡貨賄皆藏以給用耳良者以給王)
(之用其餘以給國之用或言受藏或言受用又雜言貨賄皆互文)凡官府都鄙之吏及
執事者受財用焉凡頒財以式灋授之關市之賦以待
王之膳服邦中之賦以待賓客四郊之賦以待稍秣家
削之賦以待匪頒邦甸之賦以待工事邦縣之賦以待
幣帛邦都之賦以待祭祀山澤之賦以待喪紀幣餘之
賦以待賜予(稍削並所教反秣音末頒音班予音與待猶給也此九賦之財給九式者膳服即)
(羞服也稍秣即芻秣也謂之稍稍用之物也喪紀即喪荒也賜予即好用也鄭司農云幣餘使者有餘來還也)
(玄謂幣餘占賣國之斥幣)凡邦國之貢以待弔用(此九貢之財所給也給弔用給凶禮)
(之五事)凡萬民之貢以充府庫(此九職之財充猶足)凡式貢之餘財
以共玩好之用好呼報反(謂先給九式及弔用足府庫而有餘財乃可以共玩好明玩好非)
(治國之用言式言貢互文)凡邦之賦用取具焉(賦用用賦)歲終則以貨賄
之入出會之(會古外反)遺人掌邦之委積以待施惠鄉里
之委積以恤民之囏阨門關之委積以養老孤郊里之
委積以待賓客野鄙之委積以待羇旅縣都之委積以
待凶荒(遺于偽反委於偽反積子賜反施式豉反囏古艱字羇居宜反)委積者廩人倉人計九穀之
(數足國用以其餘共之所謂餘法用也職内邦之移用亦如此也皆以餘財共之少曰委多曰積鄉里鄉所居)
(也艱阨猶困乏也門關以養老孤人所出入易以取餼廩也羇旅過行寄止者待凶荒謂邦國所當通給者也)
(故書艱阨作槿阨羇作寄杜子春云槿阨當為艱阨寄當為羇)凡國野之道十里有廬
廬有飲食三十里有宿宿有路室路室有委五十里有
市市有候館候館有積(廬若今野候徙有庌也宿可止宿若今亭有室矣候館樓可以)
(觀望者也一市之間有三廬一宿)均人凡均力政以歲上下豐年則
公旬用三日焉中年則公旬用二日焉無年則公旬用
一日焉政音征(豐年人食四鬴之歲也人食三鬴為中歲人食二鬴為無歲歲無贏儲也公事也旬)
(均也讀如㽦㽦原隰之㽦易坤為均今書亦有作旬者)凶札則無力政無財賦(札側)
入反(無力政恤其勞也無財賦恤其乏困也財賦九賦也)不收地守地職不均地
政政音征(不收山澤及地税亦不平計地税也非凶札之歲當收税乃均之耳)三年大比則
大均比毗志反(有年無年大平計之若久不脩則數或闕)旅師掌聚野之耡
粟屋粟間粟耡音鉏間音閑(野謂遠郊之外也耡粟民相助作一井之中所出九夫之税粟也)
(屋粟民有田不耕所罰三夫之税粟間粟間民無職事者所出一夫之征粟)而用之以質劑
致民平頒其興積施其惠散其利而均其政令(劑一隨反積子)
賜反(而讀為若聲之誤也若用之謂恤民之艱阨委積於野如遺人於鄉里也以質劑致民案入税者名會)
(而貸之興積所興之積謂三者之粟也平頒之不得偏頗有多少縣官徵聚物曰興今云軍興是也是粟縣師)
(徵之旅師歛之而用之以賙衣食曰惠以作事業曰利均其政令者皆以國服為之息)凡用粟春
頒而秋歛之(困時施之饒時收之)凡新甿之治皆聽之使無征役
以地之媺惡為之等甿莫耕反媺音美(新甿新徙來者也治謂有所求乞也使無征役)
(復之也王制曰自諸侯來徙於家期不從政以地美惡為之等七人以上授以上地六口授以中地五口以下)
(授以下地與舊民同旅師掌歛地税而又施惠散利是以屬用新民焉)太史典禮執簡
記奉諱惡惡去聲(簡記策書也諱先王名惡忌日若子卯)天子齊戒受諫(齊側)皆反(歲終羣臣奏歲事諫王當所改為也)司會以歲之成質於天子(會古外反)
(司會冡宰之屬掌計要者成計要也質猶平也平其計要)冡宰齊戒受質(贊王受之)大
樂正大司寇市三官以其成從質於天子(大樂正於周宗伯之屬市)
(司市也於周司徒之屬從於司會也)大司徒大司馬大司空齊戒受質百
官各以其成質於三官大司徒大司馬大司空以百官
之成質於天子(百官此三官之屬)百官齊戒受質(受平報也)然後休
老勞農(勞力報反)饗養之成歲事(斷計要也)制國用(王制)冡宰制國
用必於歲之杪五穀皆入然後制國用杪亡少反(制國用如今度支)
(經用杪末也)用地小大視年之豐耗耗呼報反(小國大國豐凶之年各以歲之收)
(入制其用多少多不過禮少有所殺)以三十年之通制國用量入以為出
量音亮(通三十年之率當有九年之蓄出謂所當給為)祭用數之仂(仂音勒下同)算今年一
(歲經用之數用其什一)喪用三年之仂(喪大事用三歲之什一)喪祭用不足
曰暴有餘曰浩(暴猶耗也浩猶饒也)祭豐年不奢凶年不儉(常用數之)
(仂)國無九年之蓄曰不足無六年之蓄曰急無三年之
蓄曰國非其國也三年耕必有一年之食九年耕必有
三年之食以三十年之通雖有凶旱水溢民無菜色然
後天子食日舉以樂(菜色食菜之色民無食菜之飢色天子乃日舉樂以食)王制
禮國有飢人人主不飱(飱音孫)國有凍人人主不裘報囚
之日人主不舉樂歲凶殺不登臺扉榭徹于侯馬不食
穀馳道不除食減膳饗祭有闕故禮自行之義養民之
道也(新書)受計之禮主所親拜者二聞生民之數則拜
之聞登穀則拜之詩曰君子樂胥受天之祜夫憂民之
憂者民亦憂其憂樂民之樂者民亦樂其樂與士民若
此者受天之福矣(樂音洛夫音扶)新書古者聚貨不妨民衣
食之利聚馬不害民之財用(貨珠玉之屬自然物也貨馬多則養求者衆妨財用)
(力也)國馬足以行軍(國馬民馬也十六井為丘有戎馬一匹牛三頭足以行軍也)公馬
足以稱賦(公馬公之戎馬稱舉也賦兵賦也)不是過也公貨足以賓獻
(賓饗獻貢也)家貨足以共用(共音供家大夫也)不是過也(楚語)古者
税什一(宣十五年註詳矣)豐年補敗(敗謂凶年)不外求而上下皆足
也雖累凶年民弗病也(莊公二十八年穀梁傳)古之君人者必
時視民之所勤民勤於力則功築罕(罕希)民勤於財則貢
賦少民勤於食則百事廢矣(凶荒殺禮)冬築微春新延廏以
其用民力為已悉矣(莊公二十九年穀梁傳)天子不言多少諸
侯不言利害大夫不言得喪喪息浪反(皆謂言貨財也)士不通貨
財(士賤雖得言之亦不得貿遷如商賈也)有國之君不息牛羊(息蕃育也)錯質
之臣不息雞豚錯七路反質音至(錯置也質讀為贄孟子曰出疆必載質蓋古字通耳置贄)
(謂執贄而置于君士相見禮曰士大夫奠贄於君再拜稽首禮記曰畜馬乘者不察于雞豚或曰置質猶言委)
(質也言凡委質為人臣則不得與下爭利)冡卿不修幣大夫不為埸園(冡卿上卿)
(不修幣謂不修財幣販息之也治稼穡曰埸樹菜蔬曰園謂若公儀子不奪園夫工女之利也)從士以
上皆羞利而不與民爭業樂分施而恥積臧然故民不
困財貧屢者有所竄其手(樂音洛臧音藏屢讀為寠竄容也謂有所容其手而力)
(作也)多積財而羞無有(羞貧)重民任而誅不能(使民不能勝任而復誅之)
此邪行之所以起刑罰之所以多也上好羞則民闇飾
矣行好並去聲下同(好羞貧而事奢侈則民闇自修飾也)上好富則民死利矣二
者亂之衢也(衢道)民語曰欲富乎忍恥矣傾絶矣絶故舊
矣與義分背矣背蒲内反(忍恥不顧廉恥傾絶謂傾身絶命而求也分背如人分背而行)
上好富則人民之行如此安得不亂(原闕)歲凶年穀不
登(登成也)君膳不祭肺馬不食穀馳道不除祭事不縣大
夫不食粱士飲酒不樂縣音懸(皆自為貶損爱民也禮食殺牲則祭先有虞氏以首)
(夏后氏以心殷人以肝周人以肺不祭肺則不殺也天子食日少牢朔月大牢諸侯食日特牲朔月少牢除治)
(也不治道為妨民取蔬食也縣樂器鐘磬之屬也粱加食也不樂去琴瑟)曲禮國家靡敝
則車不雕幾甲不組縢食器不刻鏤君子不履絲屨馬
不常秣(靡亡皮反幾音祈組音祖縢大登反鏤音漏秣音末)靡敝賦税亟也雕畫也幾附纏為沂鄂
(也組縢以組飾之及紟帶也詩云公徒三萬貝胄朱綅亦鎧飾也)少儀五穀不升為大
饑(升成也)一穀不升謂之嗛(嗛去簟反嗛不足貌)二穀不升謂之
饑二穀不升謂之饉四穀不升謂之康(饉音近)康虚五穀不
升謂之大侵(侵傷)大侵之禮君食不兼味臺榭不塗(塗堊飾)
弛侯廷道不除弛式氏反(弛廢也侯射侯也廢侯不燕射廷内道路不修除)百官布
而不制(官職修列不可闕廢不更有造作)鬼神禱而不祀(周書曰大荒有禱而無祀)
此大侵之禮也(襄公二十四年穀梁傳)大喪則不舉大荒則不
舉大札則不舉天地有烖則不舉邦有大故則不舉(札側)
八反烖音災(大荒凶年大札疫癘天烖日月晦食地烖崩動大故寇戎之事鄭司農云大故刑殺也春秋傳)
(曰司寇行戮君為之不舉)膳夫大札大荒大烖素服(大荒饑饉也大烖水火為)
(害君臣素服縞冠若晉伯宗哭梁山之崩)司服至于八月不雨君不舉(為旱)
(變也此謂建子之月不雨盡建未月也春秋之義周之春夏無雨未能成災至其秋秀實之時而無雨則雩雩)
(而得之則書雩喜祀有益也雩而不得則書旱明災成也)年不順成君衣布搢本
關梁不租山澤列而不賦土功不興大夫不得造車馬
搢音薦(皆為凶年變也君衣布者謂若衛文公大布之衣大帛之冠是也搢本去珽荼佩士笏也士以竹為)
(笏飾本以象關梁不租此周禮也殷則關恒譏而不征列之言遮列也雖不賦猶為之禁不得非時取也造謂)
(作新也荼音舒)年不順成天子素服乘素車食無樂(自貶損也)
(以上並玉藻)古者有災者謂之厲君一時素服使有司弔
死問疾憂以巫毉匍匐以捄之湯粥以方之善者先乎
矜寡孤獨及疾不能相養死無以葬埋者葬埋之(匍音蒲匐)
(蒲北反矜古頑反)孔子在齊大旱春饑景公問于孔子曰
如之何孔子曰凶年則乘駑馬力役不興馳道不脩(駑音)
奴(馳道君行之道)祈以幣玉(君所祈請用幣及玉不用牲也)祭事不縣(縣音懸)不作
(樂也)祀以下牲(當用大牢者用少牢)此則賢君自貶以救民之禮也
(家語)魯大旱公欲焚巫尫尫烏黃反後同(巫尫女巫也主祈禱請雨者或以為尫)
(非巫也瘠病之人其面上向俗謂天哀其病恐雨入鼻故為之旱是以公欲焚之)臧文仲曰非
旱備也修城郭貶食省用務穡勸分(穡儉也勸分有無相濟)此其
務也巫尫何為(僖公二十一年左氏傳)歲旱穆公召縣子而問
然縣音懸(然之言焉也凡穆或作繆)曰天久不雨吾欲暴尫而奚若(暴蒲)卜反(尫者面向天覬天哀而雨之)曰天則不雨而暴人之疾子虐毋乃
不可與與音餘(錮疾人之所哀暴之是虐)然則吾欲暴巫而奚若曰天
則不雨而望之愚婦人於以求之毋乃己疏乎(己猶甚也巫主)
(接神亦覬天哀而雨之春秋傳說巫曰在女曰巫在男曰覡周禮女巫旱暵則舞雩)徙市則奚若
曰天子崩巷市七日諸侯薨巷市三日為之徙市不亦
可乎為去聲(徙市者庶人之喪禮今徙市是憂戚于旱若喪)檀弓下日有食之天
子不舉(去盛饌)伐鼓于社(責羣隂伐猶擊也)諸侯用幣于社(社尊于諸)
(侯故請救而不敢責之)伐鼓于朝(退自責)以昭事神訓民事君(天子不舉)
(諸侯用幣所以事神尊卑異制所以訓民)示有等威古之道也(等威威儀之等差)文公
(十五年左氏傳)國主山川(主謂所主祭)故山崩川竭君為之不舉
(為去聲去盛饌)降服(損盛服)乘縵(縵武旦反)車無文徹樂(息八音)出次(舍于)
(郊)祝幣(陳玉帛)史辭(自罪責)以禮焉禮山川(成公五年左氏傳)天反
時為災(寒暑易節)地反物為妖(羣物失性)民反德為亂亂則妖災
生故文反正為乏文字(宣公十五年左氏傳)軍有憂則素服哭
於庫門之外(憂謂為敵所敗也素服者縞冠也)赴車不載櫜韔(櫜音羔韔勑亮)
反(兵不戢示當報也以告喪之辭言之謂還告於國櫜甲衣韔弓衣)檀弓有焚其先人
之室則三日哭(謂人燒其宗廟哭者哀精神之有虧傷)故曰新宫火亦三
日哭(火人火也新宫火在魯成三年)檀弓下國亡大縣邑公卿大夫士
皆厭冠哭於大廟三日君不舉(厭于業反大廟大音泰)軍敗失地以喪歸也
(厭冠今喪冠其服未聞)或曰君舉而哭於后土(后土社也)孔子惡野哭
者(為其變衆周禮銜枚氏掌禁野叫呼歎呼于國中者行歌哭于國中之道者)檀弓上孔子
為大司寇國廏焚子退朝而之火所鄉人有自為火來
者則拜之士一大夫再子貢曰敢問何也孔子曰其來
者亦相弔之道吾為有司故拜之(廏居又反自為于偽反)言拜之者為其
(來弔已宗伯職曰以弔禮哀禍災)家語
儀禮集傳集註卷三十一
