儀禮集傳集註卷三十
宋朱子撰
王朝禮七
王制之丙(王禮)
天子者與天地參故德配天地兼利萬物與日月並明
明照四海而不遺微小其在朝廷則道仁聖禮義之序
(恐當作言)燕處則聽雅頌之音行步則有環佩之聲升車則
有鸞和之音居處有禮進退有度百官得其宜萬事得
其序詩云淑人君子其儀不忒正是四國此之謂也(參七)
南反朝直遥反忒吐得反(道猶言也環佩佩環佩玉也所以為行節也玉藻曰進則揖之退則揚之然後玉)
(鏘鳴也環取其無窮止玉則比德焉孔子佩象環五寸人君之環其制未聞也鸞和皆鈴也所以為車行節也)
(韓詩内傳曰鸞在衡和在式故升車則馬動馬動則鸞鳴鸞鳴則和應居處朝廷與燕也進退行步與升車也)
發號出令而民說謂之和上下相親謂之仁民不求其
所欲而得之謂之信除去天地之害謂之義義與信和
與仁帝王之器也有治民之意而無其器則不成(說音悦)
(器謂所操以作事者也義信和仁皆存乎禮)經解是以天子之禮有五門曰
臯門曰雉門曰庫門曰應門曰路門三朝曰外朝曰治
朝曰内朝應應對之應朝直遥反(鄭司農云王有五門外曰臯門二曰雉門三曰庫門四曰應門)
(五曰路門路門一曰畢門外朝在路門外内朝在路門内左九棘右九棘左嘉石右肺石明堂位說魯公宫曰)
(庫門天子臯門雉門天子應門言魯用天子之禮所名曰庫門者如天子臯門所名曰雉門者如天子應門此)
(名制二兼四則魯無臯門應門矣檀弓曰魯莊公之喪既葬而絰不入庫門言其除喪而反由外來是庫門在)
(雉門外必矣如是王五門雉門為中門雉門設兩觀與今之宫門同閽人幾出入者窮民盖不得入也郊特牲)
(譏繹於庫門内言遠當於廟門廟在庫門之内見於此矣小宗伯職曰建國之神位右社稷左宗廟然則外朝)
(在庫門之外臯門之内與今司徒府有天子以下大會殿亦古之外朝哉周天子諸侯皆有三朝外朝一内朝)
(二内朝之在路門内者或謂之燕朝)秋官朝士注朝士掌外朝之法左九棘
孤卿大夫位焉羣士在其後右九棘公侯伯子男位焉
羣吏在其後面三槐三公位焉州長衆庶在其後左嘉
石平罷民焉右肺石達窮民焉(朝直遥反長丁丈反罷音疲)樹棘以為位者
(取其赤心而外刺象以赤心三刺也槐之言懷也懷來人於此欲與之謀羣吏謂府史也州長鄉遂之官)帥
其屬而以鞭呼趨且辟辟匹亦反(趨朝辟行人執鞭以威之)禁慢朝錯
立族談者(慢朝謂臨朝不肅敬也錯立族談違其位僔語也)僔子損反小司寇掌外
朝之政以致萬民而詢焉一曰詢國危二曰詢國遷三
曰詢立君朝直遥反(外朝朝在雉門之外者也國危謂有兵寇之難國遷謂徙都改邑也立君謂)
(無冡適選於庶也鄭司農云致萬民聚萬民也詢謀也詩曰詢于芻蕘書曰謀及庶人)其位王南
鄉三公及州長百姓北面羣臣西面羣吏東面(鄉音向長丁丈)
反(羣臣卿大夫士也羣吏府史也其孤不見者孤從羣臣卿大夫在公後)小司寇擯以叙
進而問焉以衆輔志而弊謀擯必刅反(擯謂揖之使前也叙更也輔志者尊王)
(賢明也)司士掌治朝之法正其朝儀之位辨其貴賤之等
王南鄉三公北面東上孤東面北上卿大夫西面北上
王族故士虎士在路門之右南面東上大僕大右大僕
從者在路門之左南面西上(朝直遥反鄉音嚮大僕大右之大音泰從才用反)
(此王日視朝事於路門外之位王族故士故為士晚退留宿衛者未嘗仕雖同族不得在王宫大右司右也大)
(僕從者小臣祭僕御僕隷僕)司士擯(詔王出揖公卿大夫以下朝者)孤卿特揖大夫
以其等旅揖士旁三揖王還揖門左揖門右(特揖一一揖之旅衆)
(也大夫爵同者衆揖之公及孤卿大夫始入門右皆北面東上王揖之乃就位羣士及故士大僕之屬發在其)
(位羣士位東面王西南鄉而揖之三揖者士有上中下王揖之皆逡遁既復位鄭司農云卿大夫士皆君之所)
(揖禮春秋傳所謂三揖在下)大僕前大音泰(前正王視朝之位)王入内朝皆退
朝直遥反(王入入路門也王入路門内朝朝者皆退反其官府治處也王之外朝則朝士掌焉玉藻曰朝服)
(以日視朝於内朝朝辨色始入君日出而視之退適路寢聽政使人視大夫大夫退然後適小寢謂諸侯也王)
(日視朝皮弁服其禮則同)王眡燕朝則大僕正位掌擯相(眡音視相去聲燕朝朝於路寢之庭王圖宗人之嘉事則燕朝國語合神事於内朝)記公族朝于内朝大僕
王六寢后六宫(陳祥道曰王大寢一小寢五大寢聽政嚮明而治也故在前小寢釋服燕息也)
(故在後先儒謂王小寢五而一寢在中四寢於四角春居東北夏居東南秋居西南冬居西北土王之月居中)
(后之六宫亦正宫在前五宫在後其制如王之五寢)禮書小宰之職掌建邦之
宫刑以治王宫之政令凡宫之糾禁(杜子春云宫皆當為官玄謂宫刑在)
(王宫中者之刑建明布告之糾猶割也察也若今御史中丞)正歲以宫刑憲禁于王
宫(憲謂表縣之若今新有法令云)士師掌宫禁宰夫正歲以法警戒羣
吏令脩宫中之職事(警勑戒之言)宫正掌王宫之戒令糾禁
(糾猶割也察也)以時比宫中之官府次舍之衆寡(比毗志反官府之在宫)
(中者若膳夫王府内宰内史之屬次諸吏直宿若今部署諸廬者舍其所居寺)辨外内而時禁
(鄭司農云分别外人内人禁其非時出入)稽其功緒糾其德行(行下孟反稽猶考也計)
(也功吏職也緒其志業)幾其出入均其稍食稍所教反(鄭司農云幾其出入若今時)
(宫中有罪禁止不得出亦不得入及無引籍不得入宫司馬殿門也玄謂幾呵其衣服持操及疏數者稍食祿)
(禀)去其淫怠與其竒衺之民(去起吕反竒音羈衺似嗟反)民宫中吏之家人也
(淫放濫也怠解慢也竒衺譎觚非常)會其什伍而教之道藝(五人為伍二伍為什會之)
(者使之輩作輩學相勸率且寄宿衛之令鄭司農云道謂先王所以教道民者藝謂禮樂射御書數)宫伯
掌王宫之士庶子凡在版者(鄭司農云庶子宿衛之官版名籍也以版為之今時)
(鄉戶籍謂之戶版玄謂王宫之士謂王宫中諸吏之適子也庶子其支庶也)掌其政令行其
秩叙作其徒役之事(秩祿禀也叙才等也作徒役之事大子所用)授八次八
舍之職事(鄭司農云庶子夏官諸子所領國子之倅而掌其教治者也國子之倅謂公卿大夫士之)
(子是父之副貳教治謂使之脩德學道也國有大事則授之車甲合其卒伍以軍法治之祭祀用樂則大胥以)
(鼔徵之而序其宫中之事八次八舍衛王宫者必居四角四中於徼候便也次其宿衛所在舍其休沐之處)
諸子國有大事則帥國子而致於大子唯所用之若有
兵甲之事則授之車甲合其卒伍置其有司以軍法治
之司馬弗正大子之大音泰正音征(軍法百人為卒五人為伍弗不也國子屬大子司馬雖有)
(軍事不賦之)凡國之政事國子存遊倅使之脩德學道春合
諸學秋合諸射以攷其藝而進退之倅七内反(遊倅倅之未仕者學大)
(學也射射宫也王制曰春秋教以禮樂冬夏教以詩書王大子王子羣后之大子卿大夫元士之適子國之俊)
(選皆造焉)虎賁氏掌虎士八百人以先後王而趨以卒伍(賁音)
奔(王出將虎賁士居前後雖羣行亦有局分)將子匠反舍則守王閑(舍王出所止宿處閑)
(梐枑)王在國則守王宫(為周衛)國有大故則守王門旅賁氏
夾王車而趨(賁音奔)閽人掌守王宫之中門之禁(閽音昏)中門
(於外内為中若今宫闕門鄭司農云王有五門外曰臯門二曰雉門三曰庫門四曰應門五曰路門路門一曰)
(畢門玄謂雉門三門也春秋傳曰雉門灾及兩觀)喪服凶器不入宫潛服賊器
不入宫竒服怪民不入宫(喪服衰絰也凶器明器也潛服若衷甲者賊器盜賦之任)
(器兵物皆有刻識竒服衣非常春秋傳曰尨竒無常怪民狂易)司隷掌罪隷蠻隷閩隷
貉隷夷隷各百有二十人使各服其邦之服執其邦之
兵以守王宫與野舍之厲禁(閩亡巾反貉孟百反)師氏亦使其屬
帥四翟之隷各以其服守王門保氏使其屬守王闈
膳夫掌王之食飲膳羞凡王之饋食用六穀膳用六牲
飲用六清羞用百有二十品珍用八物醬用百有二十
罋罋屋貢反(進物於尊者曰饋此饋之盛者王舉之饌也六牲馬牛羊豕犬雞也羞出於牲及禽獸以備)
(滋味謂之庶羞公食大夫禮内則下大夫十六上大夫二十其物數備焉天子諸侯有其數而物未得盡聞珍)
(謂淳熬淳母炮豚炮牂擣珍漬熬肝膋也醬謂醯醢也王舉則醢人共醢六十罋以五韲七醢七菹二臡實之)
(醢人共韲菹醯物六十罋鄭司農云羞進也六穀稌黍稷粱麥苽苽彫胡也六清水漿醴䣼醫酏)王日
一舉鼎十有二物皆有俎(殺牲盛饌曰舉王日一舉以朝食也后與王同庖鼎十有)
(二牢鼎九陪鼎三物謂牢鼎之實亦九俎)以樂侑食膳夫授祭品嘗食王乃
食(侑猶勸也祭謂刌肺脊也禮飲食必祭示有所先品者每物皆嘗之道尊者也)卒食以樂徹
于造(造作也鄭司農云造謂食之故所居處也已食徹置故處)王齊日三舉(齊側皆反)鄭
(司農云齊必變食)酒正掌五齊一曰泛齊二曰醴齊三曰盎齊
四曰緹齊五曰沈齊齊才細反盎烏浪反緹音體(泛者成而滓浮泛泛然如今宜成醪)
(矣醴猶體也成而汁滓相將如今恬酒矣盎猶翁也成而翁翁然葱白色如今酇白矣緹者成而紅赤如今下)
(酒矣沈者成而滓沈如今造清矣自醴以上尤濁縮酌者盎以下差清其象類則然古之法式未可盡聞杜子)
(春讀齊皆為粢又云禮器曰緹酒之用玄酒之尚玄謂齊者每有祭祀以度量節作之)三酒之物
一曰事酒二曰昔酒三曰清酒(鄭司農云事酒有事而飲也昔酒無事而飲也)
(清酒祭祀之酒玄謂事酒酌有事者之酒其酒則今之醳酒也昔酒今之酋久白酒所謂舊醳者也清酒今中)
(山冬釀接夏而成)四飲之物一曰清二曰醫三曰漿四曰酏(醫於)
已反酏以支反(清謂醴之泲者醫内則所謂或以酏為醴凡醴濁釀酏為之則少清矣醫之字從殹從酉省)
(也漿今之酨漿也酏今之粥内則有黍酏酏飲粥稀者之清也鄭司農云以内則曰飲重醴稻醴清&KR1636;黍醴清)
(&KR1636;粱醴清&KR1636;或以酏為醴漿水臆后致飲于賓客之禮有醫酏糟糟音聲與&KR1636;相似醫與臆亦相似文字不同)
(記之者各異耳此皆一物)有太府以受其貨賄之入關市之賦以
待王之膳服邦中之賦以待賓客四郊之賦以待稍秣
家削之賦以待匪頒邦甸之賦以待工事邦縣之賦以
待幣帛邦都之賦以待祭祀山澤之賦以待喪紀幣餘
之賦以待賜予凡邦國之貢以待弔用凡萬民之貢以
充府庫凡式貢之財以共玩好之用而金玉玩好玉府
掌之良兵良器内府掌之王及后世子之衣服之用則
外府掌之(大音泰稍削並所教反頒音班予音與好呼報反)王之吉服祀昊
天上帝則服大裘而冕祀五帝亦如之享先王則衮冕
享先公饗射則鷩冕祀四望山川則毳冕祭社稷五祀
則希冕祭羣小祀則玄冕凡兵事韋弁服眡朝則皮弁
服凡甸冠弁服凡凶事服弁服凡弔事弁絰服(鷩必滅反毳昌)
(銳反希本又作絺陟里反視音示朝直遥反絰徒結反)註並見器服篇司服五路一曰
玉路建大常以祀金路建大旂以賓同姓以封象路建
大赤以朝異姓以封革路建大白以即戎以封四衛木
路以田以封蕃國(大常音泰朝直遥反註見器服篇)巾車宗祝在廟
三公在朝三老在學王前巫而後史卜筮瞽侑皆在左
右王中心無為也以守至正朝直遥反(此所以達禮於下也教民尊神慎居處)
(也宗宗人也瞽樂人也侑四輔也)禮運天子出戶而巫覡有事出門而宗
祝有事覡胡的反(出戶謂出内門也女曰巫男曰覡有事祓除不祥出門謂車駕出國門宗者主祭)
(祀之官有事謂祭行神也)古者天子必有四鄰前曰疑後曰
丞左曰輔右曰弼天子有問無以對責之疑可志而不
志責之丞可正而不正責之輔可揚而不揚責之弼其
爵視卿其祿視次國之君也(尚書大傳)周公作立政以戒成
王曰虎賁綴衣趣馬小尹(賁音奔綴丁衛反趣七口反)趣馬掌馬之官言此三者
(雖小官長必慎擇其人)左右攜僕百司庶府(雖左右攜持器物之僕及百官有司主劵)
(與藏吏亦皆擇人)繼自今立政其勿以憸人其惟吉士用勱相
我國家勱音邁相息亮反(立政之臣惟以吉士勉治我國家)立政昔成王與弟
叔虞戲削桐葉為珪以與叔虞曰以此封若史佚因請
擇日立叔虞成王曰吾與之戲耳史佚曰天子無戲言
言則史書之禮成之樂歌之於是遂封叔虞於唐(佚音逸)
(通鑑)曾子問於夫子曰敢問從父之令可謂孝乎子曰
是何言與是何言與昔者天子有爭臣七人雖無道不
失其天下諸侯有爭臣五人雖無道不失其國大夫有
爭臣三人雖無道不失其家士有爭友則身不離於令
名父有爭子則身不陷於不義故當不義則子不可以
不爭於父臣不可以不爭於君故當不義則爭之從父
之令又焉得為孝乎(與音餘爭音諍離力智反焉於虔反)孝經冡宰以
八柄詔王馭羣臣一曰爵以馭其貴二曰祿以馭其富
三曰予以馭其幸四曰置以馭其行五曰生以馭其福
六曰奪以馭其貧七曰廢以馭其罪八曰誅以馭其過
馭音御予音與行下孟反(柄所秉執以起事者也詔告也助也爵謂公侯伯子男卿大夫士也詩云誨爾序)
(爵言教王以賢否之第次也班祿所以富臣下書曰凡厥正人既富方穀幸謂言行偶合於善則有以賜予之)
(以勸後也生猶養也賢臣之老者王有以養之成王封伯禽於魯曰生以養周公死以為周公後是也五福一)
(曰壽奪謂臣有大罪没入家財者六極四曰貧廢猶放也舜殛鯀于羽山是也誅責讓也曲禮曰齒路馬有誅)
(凡言馭者所以敺之内之於善)以八統詔王馭萬民一曰親親二曰敬
故三曰進賢四曰使能五曰保庸六曰尊賢七曰達吏
八曰禮賓(統所以合牽以等物也親親若堯親九族也敬故不慢舊也晏平仲久而敬之賢有善行)
(也能多才藝者保庸安有功者尊貴尊天下之貴者孟子曰天下之達尊者三曰爵也德也齒也祭義曰先王)
(之所以治天下者五貴有德貴貴貴老敬長慈幼達吏察舉勤勞之小吏也禮賓賓客諸侯所以示民親仁善)
(鄰)荀卿子曰人主者天下之利勢也得道以持之則
大安也大榮也積美之源也不得其道以持之則大危
也大累也有之不如無之及其綦也求為匹夫不可得
也(累去聲綦或為其謂窮極之時)
儀禮集傳集註卷三十
