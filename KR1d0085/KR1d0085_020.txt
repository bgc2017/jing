儀禮經傳通解卷二十一
宋朱子撰
邦國禮二之上
大射儀
經七
大射之儀君有命戒射(將有祭祀之事當射宰告於君君乃命之言君有命政教)
宜由尊者(疏曰知將有祭祀之事當射者以下文射義而知也)宰戒百官有事於射
者(宰於天子冡宰治官卿也作大事則掌以君命戒於百官)疏曰周禮大宰職云掌百官之誓戒作大事
(則戒於百官贊王命鄭以天子冡宰言之其實諸侯兼官無冡宰以司徒兼之故聘禮注云宰上卿貳君事者)
(也諸侯謂司徒為宰是也)射人戒諸公卿大夫射司士戒士射與贊
者(射人掌以射法治射儀司士掌國中之士治凡其戒命皆司馬之屬也殊戒公卿大夫與士辨貴賤也贊)
佐也謂士佐執事不射者(疏曰上文宰官尊摠戒此射人司士色别重戒之謂若天官冡宰戒百官宗伯大)
(司寇之等重戒也此所云戒者謂祭前旬有一日知者祭統云先期旬有一日宫宰宿夫人夫人亦散齋七日)
(致齋三日又大宰云前期十日帥執事而卜日遂戒注云前期前所諏之日也若然則卜及戒皆在旬有一日)
(矣)前射三日宰夫戒宰及司馬射人宿視滌(宰夫冡宰官屬掌百)
(官之徵令者司馬於天子政官之卿凡大射則合其六耦滌謂溉器埽除射宫)疏曰上文射人戒是前期旬
(有一日此宰夫申戒是前射三日宿是夕宿為前一日宗伯宿視滌濯是也云凡大射則合其六耦者大司馬)
(職云若大射合諸侯之六耦是將祭而射故使諸侯為耦若其餘射則卿大夫以下為耦也)
右戒百官
司馬命量人量侯道與所設乏以貍步大侯九十參七
十干五十設乏各去其侯西十北十(量人司馬之屬掌量道巷塗數者侯)
(謂所射布也量侯道謂去堂遠近也容謂之乏所以為獲者之禦矢貍之伺物每舉足者止視遠近為發必中)
(也是以量侯道取象焉鄉射記曰侯道五十弓考工記曰弓之下制六尺則此貍步六尺明矣大侯者熊侯謂)
(之大者與天子熊侯同參讀為糝糝雜也雜侯者豹鵠而麋飾下天子大夫也干讀為豻豻侯者豻鵠豻飾也)
大夫將祭於已射麋侯士無臣祭不射(疏曰侯射布也三侯皆以布為之而以皮為鵠侯旁亦以皮飾之乏)
(即周禮所謂容下文云以革為之所以為獲者之禦矢以其可以容身故謂之容去之則言矢於此乏匱不能)
(去故謂之乏也貍步先鄭謂一舉足為步於今為半步後鄭引鄉射考工為證者所以明步為六尺而非三尺)
(也熊侯而謂之大者言畿外諸侯亦得用三侯其數上同于天子而非畿内諸侯所可比故於熊侯加大以别)
(之然不嫌於偪上者天子三侯則虎侯熊侯豹侯諸侯不得用虎侯而以熊侯糝侯豻侯為三侯若畿内則但)
(有熊侯豹侯此其所以别也云豹鵠而麋飾下天子大夫也者司裘云卿大夫則共麋侯此則以豹皮為鵠以)
(麋飾其側不用純麋是下天子大夫也豻鄭注周禮云胡犬豻侯亦取捷黠意大夫得置家臣故將祭得大射)
(擇士士卑無臣故祭不得射也)遂命量人巾車張三侯大侯之崇見鵠
於參參見鵠於干干不及地武不繫左下綱設乏西十
北十凡乏用革(巾車於天子宗伯之屬掌裝衣車者亦使張侯侯巾類崇高也高必見鵠鵠所)
(射之主射義曰為人君者以為君鵠為人臣者以為臣鵠為人父者以為父鵠為人子者以為子鵠言射中此)
(乃能任已位也鵠之言較較直也射者所以直已志或曰鵠鳥名射之難中中之為俊是以所射於侯取名也)
(淮南子曰鳱鵠知來然則所云正者正也亦鳥名齊魯之間名題肩為正正鵠皆鳥之捷黠者考工記曰梓人)
(為侯廣與崇方參分其廣而鵠居一焉則大侯之鵠方六尺糁侯之鵠方四尺六寸大半寸豻侯之鵠方三尺)
(三寸少半寸及至也武迹也中人之足長尺二寸以豻侯訃之糁侯去地一丈五寸少半寸大侯去地二丈二)
(尺五寸少半寸凡侯北面西方謂之左前射三日張侯設乏欲使有事者豫志焉)疏曰上文直命量人量侯
(道及乏遠近之處此經論張侯高下之法也鄉射云乏參侯道居侯黨之一西五步注云此乏去侯北十丈西)
(三丈此經云西十北十則西與北皆六丈不得為三分居侯黨之一者以其三侯入堂深故也西亦六丈者以)
(三侯恐矢揚傷人與一侯亦異也三侯之下總云西十北十則其乏皆西十北十矣侯之廣狹取度於侯道云)
(大侯之鵠方六尺者大侯侯道九十弓弓取二寸二九十八侯中丈八尺三分其侯而鵠居一故知方六尺也)
(云糁侯之鵠方四尺六寸大半寸者糁侯侯道七十弓弓取二寸則侯巾丈四尺三分其侯而鵠居一故知方)
(四尺六寸大半寸也云豻侯之鵠方三尺三寸少半寸者豻侯侯道五十弓弓取二寸則侯中方一丈三分其)
(侯而鵠居一故知方三尺三寸少半寸也凡言大半寸者三分寸之二少半寸者三分寸之一豻侯侯巾一丈)
(上躬下躬及上舌下舌各二尺合八尺是丈八尺矣張法豻侯下綱不及地尺二寸則上綱去地丈九尺二寸)
(也糁侯侯中丈四尺併躬與舌八尺為二丈二尺也鵠居侯中三分之一則鵠下有四尺六寸大半寸通躬與)
(舌四尺為八尺六寸大半寸張法糁鵠下畔與豻侯之上綱齊所謂見鵠於豻自餘鵠下畔八尺六寸大半寸)
(為豻侯所掩自豻侯上綱計之本去地丈九尺二寸除八尺六寸大半寸在掩是糁侯下綱去地一丈五寸少)
(半寸通上綱計之去地三丈二尺五寸少半寸大侯侯中丈八尺併躬與舌上下各四尺為二丈六尺張法大)
(侯鵠下畔與糁侯上綱齊所謂見鵠於糁三分侯中則鵠下亦有六尺通躬與舌四尺為一丈為糁侯所掩自)
(糁侯上綱計之本去地三丈二尺五寸少半寸除一丈在掩猶有二丈二尺五寸少半寸在是大侯下綱去地)
(之數通上綱計之去地四丈八尺五寸少半寸故注依此云也)樂人宿縣于阼階東笙
磬西面其南笙鐘其南鑮皆南陳(笙猶生也東為陽中萬物以生春秋傳曰)
(太蔟所以金奏贊陽出滯姑洗所以脩絜百物考神納賓是以東方鐘磬謂之笙皆編而縣之周禮曰凡縣鐘)
(磬半為堵全為肆有鐘有磬為全鑮如鐘而大奏樂以鼔鑮為節)疏曰陽氣起於子盛於午故東方為陽中
(也太蔟正月之管奏之所以贊陽出滯姑洗三月之管奏之所以脩絜百物東方陽管唯有此二律故據此言)
(之是以名東方鐘磬為笙也磬非應律之物而與鐘同言笙者以其與鐘同十六枚而在一虡與鐘同編又同)
(宫故兼言磬是以磬師職云掌教擊編鐘是磬與鐘同編也凡縣鐘磬半為堵全為肆者周禮小胥職文鄭彼)
(注云半之者謂諸侯之卿大夫士也諸侯之卿大夫半天子之卿大夫天子之卿大夫判縣東西各有鐘磬是全)
(之為肆諸侯卿大夫雖同判縣半天子卿大夫取一相鐘磬分為兩相西縣鐘東縣磬是半之為堵而天子之)
(士特縣直東有鐘磬是亦全之為肆諸侯之士直特縣半天子之士縣磬而已或於階間或於東方是亦半之)
(為堵又天子宫縣四面皆有諸侯軒縣闕南面面皆有鐘磬鑮鼔卿大夫士皆無鑮若有鑮則諸侯臣半天子)
(臣不得具是以闕之云奏樂以鼓鑮為節者按周禮鑮師云掌金奏之鼔注云謂主擊晉鼓以奏其鐘鑮也以)
(此言之則先擊鼔後擊鐘鑮皆是與樂為節)建鼔在阼階西南鼔應鼙在其
東南鼔(建猶樹也以木貫而載之樹之跗也南鼔謂所伐而也應鼙應朔鼙也先擊朔鼙應鼙應之鼙)
(小鼔也在東便其先擊小後擊大也鼓不在東縣南為君也)疏曰下西面北面建鼔皆言一此建鼔不言一
(者彼在本方故須言一見無他鼓此鼓本東方以為君故移來在北方故異其文不言一也明堂位云殷楹鼔)
(周縣鼔注云楹為之柱貫中上出也縣縣之於簨簴也此云以木貫而載之則為之柱貫中上出一也)
(周人縣鼔今言建鼔則殷法也主於射略於樂故用先伐鼔云鼔不在東縣南為君者决下一建鼔在其南東)
(鼔者為賓復不在東縣北者取順君面故也)西階之西頌磬東面其南鐘其
南鑮皆南陳一建鼔在其南東鼔朔鼙在其北(言成功曰頌西)
(為隂中萬物之所成春秋傳曰夷則所以詠歌九則平民無忒無射所以宣布哲人之令德示民軌義是以西)
(方鐘磬謂之頌朔始也奏樂先擊西鼙樂為賓所由來也鐘不言頌鼙不言東鼓義同省文也古文頌為庸)
(疏曰夷則無射主西方成功收藏故稱頌頌者美盛德之形容也九則謂六府三事九功之德以此九則平民)
(無差慝也哲人謂后稷后稷以稼穡之功成於季秋先王之業以農為本故云示民軌義謂軌法義理也賓向)
(外來位在西其樂主為樂賓故先擊朔鼙應鼙應之也古文頌為庸其義亦通尚書云笙庸以間笙東方庸西)
(方是庸亦有成功之義也)一建鼔在西階之東南面(言面者國君於其羣臣備三面)
爾無鐘磬有鼔而已其為諸侯則軒縣(疏曰國君合有三面為辟射位又與羣臣射闕北面無鐘磬鎛直有)
(一建鼔而已故不言南鼔而言南面也若與諸侯饗燕之類則依諸侯軒縣三面皆有鼔與鐘磬鎛)簜在
建鼔之間簜竹也謂笙簫之屬倚於堂(疏曰禹貢云篠簜既敷注亦云簜竹也下云乃管新宫注)
(云管謂吹簜則此簜管也按小師職注云管如篴而小併兩而吹之今大予樂官有焉爾雅云大笙謂之巢小)
(者謂之和簫大者二十三管長尺四寸小者十六管長尺二寸大笙十九簧小者十三簧若然笙簫與管器異)
(以其皆用竹故云笙簫之屬也管擬吹之不倚在兩建鼔間故知倚於堂也)鼗倚於頌磬西
紘(鼗如鼔而小有柄賓至摇之以奏樂也紘編磬繩也設鼗於磬西倚於紘也王制曰天子賜諸侯樂則以)
柷將之賜伯子男樂則以鼗將之(疏曰按那詩云猗與那與置我鼗鼔鄭讀置為植植鼗鼔者為楹貫而樹)
(之鼗雖不植貫而搖之亦植之類與鼔同文是如鼔而小也眡瞭職云掌凡樂事播鼗擊頌磬笙磬磬言擊鼗)
(言播播為摇之可知鼗所以節樂賓至乃樂作故於賓至摇之以奏樂也紘若天子諸侯冕而朱紘用組之類磬)
(又編縣之用紘故知紘編磬繩也鐘磬皆面向東人居其前西面故知鼗在磬西倚之於紘也)
右張侯設樂周禮射人以射灋治射儀王以六耦射三侯三獲三容樂以騶虞九節五正諸侯以四耦射二侯二獲二容樂以貍首七節三正孤卿大夫以三耦射一侯一獲一容樂以采蘋五節二正士以三
耦射豻侯一獲一容樂以采蘩五節二正(射法王射之禮治射儀謂肄之也鄭司農云三侯虎熊豹也九節析羽九重設於長杠也正所射也詩云終日射侯不出正兮二侯熊豹也玄謂三侯者五正三正二正之侯也二侯者三正二正之侯也一侯者二正而已此皆與賓射於朝之禮也考工梓人職曰張五采之侯則遠國屬遠國謂諸侯來朝者也五采之侯即五正之侯也正之言正也射者内志正則能中焉畫五正之侯中朱次白次蒼次黃玄居外三正損玄黃二正去白蒼而畫以朱綠其外之廣皆居侯中參分之一中二尺今儒家云四尺曰正二尺曰鵠鵠乃用皮其大如正此說失之矣士與士射則以豻皮飾侯下大夫也大夫以上與賓射飾侯以雲氣用采各如其正九節七節五節者奏樂以為射節之差言節者容侯道之數也射義曰明乎其節之志以不失其事則功成而德)
(行立)
厥明司宫尊于東楹之西兩方壺膳尊兩甒在南有豐
幂用錫若絺綴諸箭蓋幂加勺又反之皆玄尊酒在北
(膳尊君尊也後陳之尊之也豐以承尊也說者以為若井鹿盧其為字從豆&KR1969;聲近似豆大而卑矣幂覆尊巾也)
(錫細布也絺細葛也箭篠也為幂蓋卷辟綴於篠横之也又反之為覆勺也皆玄尊二者皆有玄酒之尊重本)
(也酒在北尊統於君南為上也唯君面尊言專惠也今文錫或作緆絺或作綌古文箭作晉)疏曰按燕義諸
(侯射先行燕禮此陳設器物與燕禮同但文有詳略耳鹿盧即葬下棺碑間重鹿盧之類其形兩頭大而中央)
(小今見井上豎柱夾之以索繞而挽之是也其為字從豆為形以&KR1969;為聲既用豆為形故其制還近似乎豆但)
(豆口徑尺柄亦長尺其制小而高此承尊之豐口足徑各宜差寬中央亦大共高尺比於豆差短故云近似豆)
(而卑但斲一大木為之取其安穏此豐若在宗廟或兩君燕亦謂之坫致爵於其上錫細布者喪服記曰錫者)
(十五升抽其半無事其縷有事其布曰錫故知錫是細布也謂之錫者治其布使之滑易也唯君面尊謂人君)
(燕臣子專其恩惠故尊鼻嚮君若鄉飲酒尊于房戶之間賓主夾之則不得專惠矣)尊士旅食于
西鑮之南北面兩圜壺(旅衆也士衆食未得正禄謂庶人在官者圜壺變於方也賤無)
玄酒(疏曰前設縣時鑮南更有一建鼔今設尊不應在鼓北而云鑮南者其實在鼔南門西北面與燕禮同)
(而云鑮南者遙繼鑮而言必繼鑮者樂以縣為主故也)又尊于大侯之乏東北兩
壺獻酒(為隷僕人巾車糁侯豻侯之獲者獻讀為沙沙酒濁特泲之必摩沙者也兩壺皆沙酒郊特牲)
(曰汁獻涗于醆酒服不之尊俟時而陳於南統於侯皆東面)疏曰知為隷僕及獲者以其皆有功又下文以
(此尊獻之也知沙酒濁者以五齊從下向上差之醍沈清於泛醴鬱鬯又在五齊之上故知也云特泲之必摩)
(沙者也者此解名沙酒之意引郊特牲者此以五齊中取醆酒盎齊泲鬱鬯之事也獻沙也泲鬱鬯之時和盎)
(齊以手摩沙出其香汁涗清也泲之使清也此為隷僕以下卑賤之人而獻鬱鬯者此所得獻皆因祭侯謂侯)
(之神故用鬱鬯也知此不為大侯服不設者以下文云服不之尊東面南上故云俟時而陳也)設洗于
阼階東南罍水在東篚在洗西南陳設膳篚在其北西
面或言南陳或言西面異其文也(疏曰言南陳亦西面言西面亦南陳其實所從言異尊君故也)又
設洗于獲者之尊西北水在洗北篚在南東陳(亦統於侯也無)
(爵因服不也有篚為奠虛爵也服不之洗亦俟時而陳於其南)疏曰言亦統者因上文設尊兩獻酒注而云
(也)小臣設公席于阼階上西鄉司宫設賓席于戶西南
面有加席卿席賓東東上小卿賓西東上大夫繼而東
上若有東面者則北上席工于西階之東東上諸公阼
階西北面東上(唯賓及公席布之也其餘樹之於位後耳小卿命於其君者也席於賓西射禮)
(辨貴賤也諸公大國有孤卿一人與君論道亦不典職如公矣)疏曰知賓及公席布之其餘樹之於位後者
(下文更有孤卿大夫席文故知也此實未布而言布之者欲辨尊卑也孤尊而後言之者有無不常定也小卿)
(命於其君者按王制云大國三卿皆命於天子次國三卿二卿命於天子一卿命於其君小國亦三卿一卿命)
(於天子二卿命於其君若言小卿據次國已下有之射禮辨貴賤者決燕禮大小卿皆在尊東西無小卿位彼)
(主於燕不辨貴賤故也云與君論道亦不典職如公矣者約成周建官之意)官饌(百官各饌其所當供)
之物(疏曰燕禮言宰此言官者欲見非獨宰故鄭云百官各饌)右陳器設位具饌
羹定(亨肉熟也射義曰諸侯之射也必先行燕禮燕禮牲用狗)射人告具于公公升
即位于席西鄉小臣師納諸公卿大夫諸公卿大夫皆
入門右北面東上士西方東面北上大夫在于侯之東
北北面東上士旅食者在士南北面東上小臣師從者
在東堂下南面西上(大夫在于侯東北士旅食者在士南為有侯入庭深也小臣師正之)
佐也正相君出入君之大命(疏曰燕禮士旅食者立于門西東上此不繼門而在士南繼士者為有侯故入)
(庭深也下有小臣正正長也故以師為佐小臣正如天子大僕故引大僕職解之也)公降立于阼
階之東南南鄉小臣師詔揖諸公卿大夫諸公卿大夫
西面北上揖大夫大夫皆少進(詔告也變爾言揖亦以其入庭深也上言大夫)
誤衍耳(疏曰燕禮言爾以其近門去君遠而言爾爾近也移也揖之使移近此入深庭故不言爾而言揖揖)
(之而已不須移近之也云上言大夫誤衍者以其大夫與公卿面有異故下别言大夫少進明上有大夫誤衍)
(大夫大夫四字也)
右即位
大射正擯(大射正射人之長)擯者請賓公曰命某為賓(某大夫名)擯
者命賓賓少進禮辭(命賓者東面南顧辭辭以不敏)反命(以賓之辭告於君)又
命之賓再拜稽首受命(又復)擯者反命賓出立于門外北
面公揖卿大夫升就席小臣自阼階下北面請執幂者
與羞膳者(請士可使執君兩甒之幂及羞脯醢庶羞於君者方圜壺獻無幂)疏曰知請士者據燕
(禮而知云方圜壺獻無幂者方圜壺臣尊獻獲者尊皆無幂)乃命執幂者執幂者升
自西階立于尊南北面東上(命者於西階前以公命命之東上執玄尊之幂為上)
(羞膳者從而東由堂東升自北階立于房中西面南上不言命者不升堂略之)疏曰知命之在西階前者以
(其小臣位在東堂下於阼階以公命乃就西階命執幂者以其執幂者士位在西故也云羞膳者從而東者已)
(於燕禮釋訖云不升堂者但不由南方升略之升自北堂是亦升堂矣)膳宰請羞于諸公
卿者膳宰請者異於君也(疏曰不言命者對君言命於臣略之)右請立賓及執事者
擯者納賓賓及庭公降一等揖賓賓辟(及至也辟逡遁不敢當盛)疏
(曰公降一等揖賓不請賓至位就席者以賓與主人為禮禮不參故不請也此言賓辟燕禮不言文略也)公
升即席(以賓將與主人為禮不參之)奏肆夏(肆夏樂章名今亡吕叔王云肆夏時邁也時邁)
(者太平廵守祭山川之樂歌其詩曰明昭有周式序在位又曰我求懿德肆于時夏奏此以延賓其著宣王德)
勸賢與周禮曰賓出入奏肆夏(疏曰周禮鐘師云以鐘鼔奏九夏杜子春引吕叔玉以為肆夏時邁也鄭破)
(云九夏皆詩篇名亦頌之類載在樂章樂崩亦從而亡今又引吕叔玉於下者以無正文叔玉或為一義故兩)
(解之也云奏此以延賓其著宣王德勸賢與者今國君歌此詩延賓入者其欲著明諸侯宣布王之德以勸賢)
(人使有德言與者鄭以義解之無正文故云與以疑之也云周禮曰賓出入奏肆夏者按大司樂云王出入則)
(令奏王夏尸出入則令奏肆夏牲出入則令奏昭夏下云大饗不入牲其他皆如祭祀大饗謂饗賓客故鄭約此)
(為文也)賓升自西階主人從之賓右北面至再拜賓答再
拜(主人宰夫也又掌賓客之獻飲食君於臣雖為賓不親獻以其莫敢亢禮)
右納賓
主人降洗洗南西北面(賓將從降鄉之不於洗北辟正主)疏曰鄉飲酒鄉射主人降
(洗洗北南面是正主此宰夫代君為主故不於洗北南面也)賓降階西東面主人辭
降賓對(對答)主人北面盥坐取觚洗賓少進辭主人坐奠
觚于篚興對賓反位(賓少進者所辭異宜違其位也獻不用爵辟正主)主人卒
洗賓揖升(賓每先升尊也)主人升賓拜洗主人賓右奠觚答拜
降盥賓降主人辭降賓對卒盥賓揖升主人升坐取觚
(取觚將就瓦甒酌膳)執幂者舉幂主人酌膳執幂者蓋幂酌者加
勺又反之(反之復勺)筵前獻賓賓西階上拜受爵于筵前反
位主人賓右拜送爵(賓既拜於筵前受爵退復位)宰胥薦脯醢(宰胥宰官)
(之吏也不使膳宰薦不主於飲酒變於燕)賓升筵庶子設折俎(庶子司馬之屬掌正六牲)
(之體者也鄉射記曰賓俎脊脅肩胏不使膳宰設俎為射變於燕)賓坐左執觚右祭脯
醢奠爵于薦右興取肺坐絶祭嚌之興加于俎坐挩手
執爵遂祭酒興席末坐啐酒降席坐奠爵拜告旨執爵
興主人答拜(降席席西也旨美也)樂闋(闋止也樂止者尊賓之禮盛于上也)疏曰此經與
(燕禮皆賓及庭奏肆夏賓拜酒主人答拜而樂闋郊特牲賓入大門而奏肆夏又曰卒爵而樂闋與此不同者)
(彼注謂朝聘者故卒爵而樂闋此燕已臣子法故啐酒而樂闋也云尊賓之禮盛於上者賓及庭而奏肆夏至)
(升堂飲酒樂乃止是尊賓之禮盛於堂上者也)賓西階上北面坐卒爵興坐奠
爵拜執爵興主人答拜
右主人獻賓
賓以虛爵降(既卒爵將酢也)主人降賓洗南西北面坐奠觚少
進辭降主人西階西東面少進對賓坐取觚奠于篚下
盥洗(篚下篚南)主人辭洗賓坐奠觚于篚興對卒洗及階揖
升主人升拜洗如賓禮賓降盥主人降賓辭降卒盥揖
升酌膳執幂如初以酢主人于西階上主人北面拜受
爵賓主人之左拜送爵(賓南面授爵乃於左拜凡授爵鄉所受者)主人坐祭
不啐酒(辟正主也未薦者臣也)不拜酒(主人之義燕禮曰不拜酒不告旨)遂卒爵
興坐奠爵拜執爵興賓答拜主人不崇酒以虛爵降奠
于篚(不崇酒辟正君也崇充也謂謝酒惡相充實)賓降立于西階西東面(既受)
獻矣不敢安盛(疏曰以堂上為盛故降下下文於酬賓降筵西東南面立注云不立於序内位彌尊燕禮注)
(云位彌尊禮彌卑是未酬已前禮盛者也)擯者以命升賓賓升立于西序東
面命公命也東西墻謂之序(疏曰知公命者命由尊者出也)
右賓酢主人
主人盥洗象觚升酌膳東北面獻于公(象觚觚有象骨飾者也取象觚)
東面不言實之變於燕(疏曰取象觚東面者鄉公為敬故也燕禮云實之主於飲酒此云酌不云實之主於)
(射略於飲酒故也)公拜受爵乃奏肆夏(言乃者其節異於賓疏曰賓及庭奏此君受)
(爵乃奏是其節異故也云乃者緩辭也)主人降自西階阼階下北面拜送
爵宰胥薦脯醢由左房庶子設折俎升自西階(自由也左房東)
房也人君左右房鄉射記曰主人俎脊脅臂肺也(疏曰人君有左右房故云左房大夫士東房而已故不言)
(左以無右所對故也)公祭如賓禮庶子贊授肺不拜酒立卒爵坐
奠爵拜執爵興凡異者君尊變於賓(疏曰使庶子授肺不拜酒立卒爵之等皆異於賓也)
主人答拜樂闋升受爵降奠于篚
右主人獻公
更爵洗升酌散以降酢于阼階下北面坐奠爵再拜稽
首公答拜(更易也易爵不敢襲至尊古文更為受)主人坐祭遂卒爵興坐
奠爵再拜稽首公答拜主人奠爵于篚
右公酢主人
主人盥洗升媵觚于賓酌散西階上坐奠爵拜賓西階
上北面答拜(媵送也散方壺之酒也古文媵皆作騰)主人坐祭遂飲賓辭
卒爵興坐奠爵拜執爵興賓答拜(辭者辭其代君行酒不立飲也比於正主)
酬也(疏曰上文公飲立卒爵此則坐飲故以公決之云比于正主酬也者謂於鄉飲酒鄉射是正主酬賓之)
(節也)主人降洗賓降主人辭降賓辭洗卒洗賓揖升不拜
洗(不拜洗酬而禮殺也)主人酌膳賓西階上拜受爵于筵前反位
主人拜送爵賓升席坐祭酒遂奠于薦東(遂者因坐而奠之不北面)
也奠之者酬不舉也(疏曰云不北面也者此決鄉飲酒鄉射賓北面坐奠觶于薦東注皆云酬酒不舉引曲)
(禮君子不盡人之歡不竭人之忠以全交也)主人降復位賓降筵西東南面
立賓不立於序内位彌尊(疏曰按燕禮注云位彌尊者禮彌卑引雜記一張一弛蓋對酢時立于西序之時)
(不降于下禮稍卑位稍尊此在席西東南面位彌尊禮彌卑)
右主人酬賓
小臣自阼階下請媵爵者公命長(命之使選於長幼之中也卿則尊士則卑)
(疏曰知不取年長及位長者以下文但使下大夫為之是知用卿則尊用士則卑故不取之而取下大夫尊)
(卑處中者)小臣作下大夫二人媵爵(作使)媵爵者阼階下皆北
面再拜稽首公答拜(再拜稽首拜君命)媵爵者立于洗南西面
北上序進盥洗角觶升自西階序進酌散交于楹北降
適阼階下皆奠觶再拜稽首執觶興公答拜(序次第也猶代也先)
(者既酌右還而反與後酌者交于西楹北相左俟於西階上乃降往來以右為上古文曰降造阼階下)媵
爵者皆坐祭遂卒觶興坐奠觶再拜稽首執觶興公答
再拜媵爵者執觶待于洗南(待待君命)小臣請致者(請君使一人與)
(二人與不必君命)若命皆致則序進奠觶于篚阼階下皆北面
再拜稽首公答拜媵爵者洗象觶升實之序進坐奠于
薦南北上降適阼階下皆再拜稽首送觶公答拜(既酌而代)
(進往來由尊北交於東楹北亦相左奠於薦南不敢必君舉)疏曰言亦者亦前酬酌自飲時相左於西楹之
(北時後者南相東向先者北相西向向西階右旋北面待後至降也今此二人先者於尊西東面酌訖於東楹)
(之北東向向公前奠之右旋於東楹之北北畔西過後者亦於樽西東面酌訖於東楹之北南過東向於公前奠)
(之是亦交於楹北相左也云奠於薦南不敢必君舉者凡舉者於右不舉者於左今奠於薦左是不舉之處故)
(云不敢必君舉也)媵爵者皆退反位反門右北面位(疏曰大夫初與卿在門右北面得)
(揖少進中庭北面今當反庭中位而立云門右北面位者大夫雖得揖少進仍是門右北面位少進而已故鄭)
(還以門右北面言之)
右媵爵于公
公坐取大夫所媵觶興以酬賓賓降西階下再拜稽首
小臣正辭賓升成拜(公起酬賓于西階降尊以就卑也正長也小臣長辭變於燕升成拜)
復再拜稽首先時君辭之於禮若未成然(疏曰燕禮主歡直使小臣辭此射禮辯尊卑故使小臣長辭也)
公坐奠觶答拜執觶興公卒觶賓下拜小臣正辭賓升
再拜稽首(不言成拜者為拜故下實未拜也下不輒拜禮殺也下亦降也發端言降拜因上事言下)
拜(疏曰自此已下皆云公答拜不言再拜燕禮皆言公答再拜不同者燕主歡不用尊卑故公拜皆再拜此)
(射禮主辨尊卑故答拜者止答一拜周禮大祝辨九拜七曰竒拜是也云下亦降也者此非訓下為降故以發)
(端言降拜因上事言下拜直因降有上文即云下也經云公卒觶賓下拜者公尊不拜既爵賓降拜若為君拜)
(既爵也)公坐奠觶答拜執觶興賓進受虛觶降奠于篚易
觶興洗(賓進以臣道就君受虛爵君不親酌凡爵不相襲者於尊者言更自敵以下言易更作新易有)
(故之辭也不言公酬賓於西階上及公反位者尊君空其文也)公有命則不易不洗反
升酌膳下拜小臣正辭賓升再拜稽首公答拜(不易君義也不)
(洗臣禮也)賓告于擯者請旅諸臣擯者告于公公許(旅序也賓欲以)
(次序勸諸臣酒)賓以旅大夫于西階上擯者作大夫長升受旅
(作使也使之以長幼之次先孤卿後大夫)賓大夫之右坐奠觶拜執觶興大
夫答拜賓在右相飲之位(疏曰賓位在左而在大夫之右者是相飲之位非賓主之位也)賓坐
祭立卒觶不拜(酬而禮殺)若膳觶也則降更觶洗升實散大
夫拜受賓拜送遂就席(言更觶則尊卿尊卿則賓禮殺)疏曰上注云不相襲者於尊
(者言更自敵以下言易此賓於卿是自敵以下當言易今言更者尊卿尊卿則卑賓禮殺)大夫辯受
酬如受賓酬之禮不祭酒卒受者以虛觶降奠于篚復
位卒猶已也今文辯作徧(疏曰言復位者亦如上復門右北面位即庭中北面位也)右公為賓舉旅
主人洗觚升實散獻卿于西階上(酬賓而後獻卿飲酒禮成於酬)司宫
兼卷重席設于賓左東上(言兼卷則每卿異席重席蒲筵緇布純席卿言東上統於)
君席自房來(疏曰上文設席之下注謂唯賓及公席布其餘樹之於位後至獻卿乃布之則此云兼卷者不)
(謂至是始卷之直是鋪設之時兼卷而設之也已)卿升拜受觚主人拜送觚卿
辭重席司宫徹之(徹猶去也重席雖非加猶為其重累辭之辟君)乃薦脯醢卿
升席庶子設折俎(卿折俎未聞蓋用脊脅臑折肺卿有俎者射禮尊)疏曰鄉射記云賓俎
(脊脅肩肺主人俎脅臂肺又獲者之俎脊脅肺臑彼注云臑若膞胳觳之折以大夫之餘體以此言之則此賓)
(俎亦用脊脅肩肺君俎亦脊脅臂肺前體有肩臂臑後體有膞胳觳尊卑以次用之故卿宜用臑若有公公用)
(臑卿宜用膊也云卿有俎者射禮尊者對燕禮不辯尊卑故公卿等皆無俎也)卿坐左執爵右
祭脯醢奠爵于薦右興取肺坐絶祭不嚌肺興加于俎
坐挩手取爵遂祭酒執爵興降席西階上北面坐卒爵
興坐奠爵拜執爵興(陳酒肴君之惠也不嚌啐事在射臣之意)疏曰按燕禮不在射亦
(不啐者彼為臣有功君與之燕恩及於卿故卿不敢啐也卿有無俎者自然不嚌也)主人答拜受
爵卿降復位(復西面位不酢辟君)辯獻卿主人以虛爵降奠于篚
擯者升卿卿皆升就席若有諸公則先卿獻之如獻卿
之禮席于阼階西北面東上無加席(公孤也席之北面為大尊屈之也亦)
(因阼階上近君近君則親寵苟敬私昵之坐)
右主人獻孤卿
小臣又請媵爵者二大夫媵爵如初請致者若命長致
則媵爵者奠觶于篚(命長致者使長者一人致也公或時未能舉自優暇)一人待
于洗南(不致者)長致者阼階下再拜稽首公答拜(再拜稽首拜君)
(命)洗象觶升實之坐奠于薦南降與立于洗南者二人
皆再拜稽首送觶公答拜(奠於薦南先媵者上觶之處也二人皆拜如初共勸君飲)
(之)
右再媵爵
公又行一爵若賓若長唯公所賜(一爵先媵者之下觶也若賓若長禮殺也)
長孤卿之尊者也於是言賜射禮明尊卑(疏曰案燕禮言唯公所酬此言所賜是以決之也)以旅于
西階上如初(賜賓則以酬長賜長則以酬賓大夫長升受旅以辯)大夫卒受者以
虛觶降奠于篚
右公為賓若孤卿舉旅
主人洗觚升獻大夫于西階上大夫升拜受觚主人拜
送觚大夫坐祭立卒爵不拜既爵主人受爵大夫降復
位既盡也大夫卒爵不拜賤不備禮(疏曰此注云賤不備禮燕禮注云禮殺兩注相兼其義乃足)胥
薦主人于洗北西面脯醢無脀(胥宰官之吏主人下大夫也先大夫薦之尊之)
(也不薦于上辟正主脀俎實)辯獻大夫遂薦之繼賓以西東上若有
東面者則北上卒擯者升大夫大夫皆升就席(辯獻乃薦略賤)
也亦獻後布席也(疏曰上摠言辯獻大夫乃一時薦之下文更明布席位次就席之儀略賤則是獻訖降階)
(獻辯擯者乃摠升之就席就席訖乃薦之)
右主人獻大夫
乃席工于西階上少東小臣納工工六人四瑟(工謂瞽矇善歌)
(諷誦詩者也六人大師少師各一人上工四人四瑟者禮大樂衆也)疏曰云禮大樂衆也者對燕禮工四人
(而言也)僕人正徒相大師僕人師相少師僕人士相上工
(徒空手也僕人正僕人之長師其佐也士其吏也天子視瞭相工諸侯兼官是以僕人掌之大師少師工之長)
(也凡國之瞽矇正焉杜蒯曰曠也大師也於是分别工及相者射禮明貴賤)疏曰以正為長師為衆故云僕
(人正為長僕人師為佐也士在僕人之下故知僕人之吏吏則府史之類也)相者皆左何瑟
後首内弦挎越右手相(謂相上工者後首主於射略於此樂也内弦挎越以右手相工)
(由便也越瑟下孔所以發越其聲者也古文後首為後手)後者徒相入(謂相大師少師者也上列)
(官之尊卑此言先後之位亦所以明貴賤凡相者以工出入)疏曰上列官之尊卑謂先言僕人正與大師後
(言僕人士與上工是列官尊卑也此陳先後則上工在前大師少師在後是先後之位入時行位既然則升堂)
(與坐之位亦依此也云凡相者以工出入者欲見入時如此出時亦然)小樂正從之(從大師也)
後升者變於燕也小樂正於天子樂師也(疏曰燕禮樂正先升又不使小樂正彼主於樂此則略於樂故也)
升自西階北面東上(工六人)坐授瑟乃降(相者也降立于西縣之北)疏
(曰鄉飲酒注云降立於西方近其事以取近其事故在西縣之北也)小樂正立于西階東(不統)
於工明工雖衆位猶在此(疏曰云不統於工明工雖衆位猶在此者决燕禮工四人樂正升立于工之西在)
(西階東不統于工此雖六人衆於彼猶統于階而云西階東不變若使小樂正通之於工恐工位移近西故猶)
(統于階也)乃歌鹿鳴三終(鹿鳴小雅篇也人君與臣下及四方之賓燕講道修政之樂歌也言)
(已有旨酒以召嘉賓與之飲者樂嘉賓之來示我以善道又樂嘉賓有孔昭之明德可則傚也歌鹿鳴三終而)
(不歌四牡皇皇者華主於講道略於勞苦與諮事)主人洗升實爵獻工工不興
左瑟(工歌而獻之以事報之也洗爵獻工辟正主也獻不用觚工賤異之也工不興不能備禮左瑟便其)
右大師無瑟於是言左瑟者節也(疏曰鄉飲酒鄉射云大師則為之洗謂君賜之樂者其餘工不為之洗是)
(正主法今此工六人皆為之洗故云辟正主也必知同洗者以其更無别獻之文故知同洗也燕禮大射獻賓)
(獻卿大夫皆用觚而獻工用爵故云異之鄉飲酒鄉射獻同用爵者變於君故也上言獻工下云一人拜受爵)
(則六人皆在工内而云工不興左瑟於是明大師亦入左瑟中故須云大師無瑟於是言左瑟者以其六人摠)
(當獻酒之節故摠入左瑟文不謂有瑟也)一人拜受爵(謂大師也言一人者工賤同之也工拜於)
席(疏曰鄉飲酒鄉射云大師則為之洗則知此一人謂大師不言大師對君工賤不異其文故同之而云一)
(人也)主人西階上拜送爵薦脯醢輒薦之變於大夫(疏曰按上文云辯獻大夫)
(遂薦之此工得獻不待辯輒薦之故云變於大夫也)使人相祭(使人相者相其祭薦祭酒)疏曰知
(祭薦祭酒者此文承一人受爵薦脯醢之下明二者皆祭也若下文衆工直祭酒不祭脯醢也)卒爵不
拜主人受虛爵衆工不拜受爵坐祭遂卒爵辯有脯醢
不祭(相者相其祭酒而已)主人受爵降奠于篚復位大師及少師
上工皆降立于鼔北羣工陪于後(鼔北西縣之北也言鼔北者與鼓齊面餘)
(長在後也羣工陪于後三人為列也於是時小樂正亦降立於其南北面工立僕人立於其側坐則在後考工)
記曰鼔人為臯陶長六尺有六寸(疏曰知鼓北是西縣之北者以下文大師少師始遷向東明此降在西縣)
(之北可知云言鼔北者與鼔齊面餘長在後也者按前列樂縣之時鼓在鎛南今不言在鐘磬之北遥據鼓而)
(言之者欲取形大又面向東工亦面向東故遥取鼔面也言餘長在後者欲見鼔長六尺六寸工面與鼔面齊)
(鼔有餘長在人後矣言此者工與鼓前面齊後面不齊之意也云羣工陪于後三人為列也者大師後有工二)
(人少師後亦有工二人故云三人為列也云於是時少樂正亦降立於其南北面者亦約遷樂於東方工西面)
(樂正北面言亦者亦東方也云工立僕人立于其側坐則在後者亦約遷樂東方時面位得知也考工記曰韗)
(人為臯陶先鄭云韗書或為&KR1382;後鄭謂&KR1382;者以臯陶名官&KR1382;即陶字從革今此注云鼓人為臯陶者誤當作&KR1382;)
(人鼔人自在地官掌教六鼓矣臯陶鼓名長六尺六寸)乃管新宫三終(管謂吹簜以播新宫)
(之樂其篇亡其義未聞笙從工而入既管不獻略下樂也立于東縣之中)疏曰此云管上云簜故鄭合為一
(事解之云笙從工而入者按燕禮云笙入立于縣中有笙入之文此上下不見笙入之文故知笙從工而入也)
(此管也而謂之笙者按燕禮記云下管新宫笙入三成則吹管者亦吹笙故兼言笙欲見笙管相將也云立于)
(東縣之中者亦約燕禮文)卒管大師及少師上工皆東坫之東南西
面北上坐(不言縣北統於堂也於是時大樂正還北面立于其南)疏曰工人前不即遷于東者為
(管笙所作不以無事亂有事故待卒管乃遷也不言去堂遠近當如鄉射遷工阼階之東南堂前三笥西面北上)
右樂賓
擯者自阼階下請立司正(三爵既備上下樂作君將留羣臣而射宜更立司正以監)
(之察儀法也)公許擯者遂為司正(君許其請因命用之不易之者俱相禮其事同也)
司正適洗洗角觶南面坐奠于中庭(奠觶者著其位以顯其事威儀多也)
(疏曰燕禮及此射禮司正不以觶升而奠之於地比鄉飲酒及鄉射為顯其威儀多自此已後還與二鄉同)
(也)升東楹之東受命于公西階上北面命賓諸公卿大
夫公曰以我安賓諸公卿大夫皆對曰諾敢不安(以我安者)
(君意殷勤欲留之以我故安也)司正降自西階南面坐取觶升酌散降
南面坐奠觶(奠於中庭故也)興右還北面少立坐取觶興坐不
祭卒觶奠之興再拜稽首左還南面坐取觶洗南面反
奠于其所北面立(皆所以自昭明於衆也將於觶南北面則右還於觶北南面則左還如是)
(得於觶西往來也必從觶西往來者為君在阼不背之也)
右立司正
司射適次袒決遂執弓挾乘矢於弓外見鏃於弣右巨
指鈎弦(司射射人也次若今時更衣處張幃席為之耦次在洗東南袒左免衣也決猶闓也以象骨為)
(之著右巨指所以鉤弦而闓之遂射韝也以朱韋為之著右臂所以遂弦也方持弦矢曰挾乘矢四矢弣弓把)
(也見鏃焉順其射也右巨指右手大擘以鉤弦弦在旁挾由便也古文挾皆作接)疏曰云司射射人也者按
(燕禮射人告具又云射人納賓又云射人請立司正公許射人遂為司正又云乃薦司正與射人一人又曰若)
(射則大射正為司射是射人司射大射正司正其實一人也此篇云射人告具又曰大射正擯自此以後皆止)
(云擯擯者自阼階下請立司正公許遂為司正則此篇擯者司正與大射正為一人也下云公就物小射正奉)
(决拾以笥大射正執弓注云大射正舍司正親其職乃薦司正注云司正大射正是也云耦次在洗東南者此)
(無正文按鄉射記云設楅横奉之南面坐奠之南北當洗此下云三耦出次西行拾取矢又當北行向楅則次)
(在洗東南矣云方持弦矢曰挾者以矢横為方鄉射記云凡挾矢於二指間横之是也)自阼階前
曰為政請射為政謂司馬也司馬政官主射禮(疏曰大宰云四曰夏官其屬六十掌邦政是為)
(政謂司馬也其屬有射人主射事故司馬政官主射禮也)遂告曰大夫與大夫士
御於大夫(因告選三耦於君御由侍也大夫與大夫為耦不足則士侍於大夫與為耦也今文於為)
于(疏曰云不足則士侍於大夫與為耦也者曲禮云君使士射注謂以備耦是也)遂適西階前
東面右顧命有司納射器納内也(疏曰命謂司射命之也有司謂士佐執事不射)
(者鄉射西階前西面命弟子納射器此言東面者君在阼宜向之故東面右顧者以其有司是士士在西階南)
(東面是以右顧向之)射器皆入君之弓矢適東堂賓之弓矢與中
籌豐皆止于西堂下衆弓矢不挾總衆弓矢楅皆適次
而俟(中閭中算器也籌算也豐可奠射爵者衆弓矢三耦及卿大夫以下弓矢也司射矢亦止西堂下衆)
(弓矢不挾則納公與賓弓矢者挾之楅承矢器今文俟作待)疏曰鄉射記云於郊則閭中據此大射故知閭
(中中所以盛算故云算器也云司射矢亦止西堂下者下文云司射卒誘射遂適堂西改取一个挾之是也若)
(然司射有矢無弓在堂西有弓者誤或則據司射將獻釋獲者適阼階西去扑適堂西釋弓脱决拾是時弓在)
(西堂下也)工人士與梓人升自北階兩楹之間疏數容弓若
丹若墨度尺而午射正涖之(工人士梓人皆司空之屬能正方圜者一縱一横曰)
午謂畫物也射正司射之長(疏曰繢人職云火以圜土以黃其象方梓人職張五采之侯之類是知方圜也)
(云一縦一横曰午謂畫物也者則上文横與距随是也但未知縱者横者若為用丹若為用墨或科用其一云)
(午十字謂之先以左足履物右足隨而並立也云度尺者即鄉射記從如笴三尺横如武尺二寸是也)卒
畫自北階下司宫埽所畫物自北階下(埽物重射事也工人士梓人司)
宫位在北堂下(疏曰南方不見有位以其人升降自北階明位在北堂下)太史俟于所設
中之西東面以聽政(中未設也大史俟焉將有事也鄉射禮曰設中南當楅西當西序東)
(面)司射西面誓之曰公射大侯大夫射參士射干射者
非其侯中之不獲卑者與尊者為耦不異侯大史許諾
誓猶告也古文異作辭(疏曰賓與君為耦同射大侯士與大夫為耦同射參侯以其既與尊者為耦不可使)
(之别侯别侯者則非耦類故也)遂比三耦(比選次之也不言面者大夫在門右北面士西方東面)
(疏曰云不言面者以下云面故决之云大夫在門右北面士西方東面者仍依朝位而言若耦及侯數天子大)
(射賓射六耦三侯畿内諸侯則二侯四耦畿外諸侯大射賓射皆三侯三耦但諸侯畿外畿内各有一申一屈)
(故畿外三侯遠尊得申與天子同三耦則屈畿内二侯近尊則屈四耦則申若燕射則天子諸侯例同三耦一)
(侯而已以其燕私屈也若卿大夫士例同一侯三耦)三耦俟于次北西面北上(未知)
其耦今文俟為立(疏曰下經始命而此經已言面位者為三耦未知與誰為耦故立於此以俟命)司射
命上射曰某御於子命下射曰子與某子射卒遂命三
耦取弓矢于次取弓矢不拾者次中隠蔽處(疏曰鄉射堂西顯露之處則拾取矢也)右請射
司射入于次搢三挾一个出于次西面揖當階北面揖
及階揖升堂揖當物北面揖及物揖由下物少退誘射
(搢扱也挾一个挾於弦也个猶枚也由下物而少退謙也誘猶教也夫子循循然善誘人)疏曰射人誘射與
(鄉射同但鄉射往階西取弓矢此則入次取弓矢為異然此云入次搢三挾一个則已前皆挾乘矢不改鄉射)
(亦然)射三侯將乘矢始射干又射參大侯再發(將行也行四矢象有)
(事於四方詩云四矢反兮以禦亂兮)卒射北面揖(揖於當物之處不南面者為不背卿)疏曰按
(鄉射誘射射卒南面揖者彼尊東或公或卿大夫位同不别故司射不特尊之此大射辨尊卑尊東唯有天子)
(命卿其餘小卿及大夫皆賓西故特尊之不背之也)及階揖降如升射之儀遂適
堂西改取一个挾之(改更也不射而挾矢示有事也)遂取扑搢之以立
于所設中之西南東面(扑所以撻犯教者也於是言立著其位也鄉射記曰司射之弓)
矢與扑倚于西階之西(疏曰按鄉射司射先就位乃誘射此則誘射卒乃始就位者由大射各有止次就次)
(取弓矢射訖無事乃就位故云於是言立著其位也引鄉射記者此不言司射倚弓矢之處故引之)
右誘射
司馬師命負侯者執旌以負侯(司馬師正之佐也令射者見侯與旌深志於侯)
(中也負侯獲者也天子服不氏下士一人徒四人掌以旌居乏待獲析羽為旌)疏曰引天子服不氏為獲者明
(諸侯亦所當然也)負侯者皆適侯執旌負侯而俟司射適次作
上耦射(作使也)司射反位(疏曰此不言先反位者為三耦始出次未有次前位無所先故)
(不言先也)上耦出次西面揖進上射在左並行當階北面揖
及階揖上射先升三等下射從之中等(上射在左便射位也中猶間也)
(疏曰云上射在左便射位也者鄉射亦云上射在左不云便射位者彼東面位上射在北故在左不取便射)
(位之義此西面位亦上射在北居右故上射須在左以其發位並行及升北面就物位皆言居左履物南面上)
(射乃在右故云上射在左便射位也)上射升堂少左下射升上射揖並行
(並併也併東行)皆當其物北面揖及物揖皆左足履物還視侯
中合足而俟(視侯中各視其侯之中大夫耦則視參中參中十四尺士耦則視干中干中十尺)
司馬正適次袒決遂執弓右挾之出升自西階適下物
立于物間左執弣右執簫南揚弓命去侯(司馬正政官之屬簫弓末)
(揚弓者執下末揚猶舉也適下物由上射後東過也命去侯者將射當獲也鄉射禮曰西南面立於物間)疏
(曰按天子有大司馬卿一人小司馬中大夫二人此雖諸侯禮亦應有小司馬號為司馬正也鄉射司馬命去)
(侯時由上射後過至下射西西南面揚弓命去侯故引鄉射證此亦在物間西南面也)負侯皆許
諾以宫趨直西及乏南又諾以商至乏聲止(宫為君商為臣其聲)
和相生也鄉射禮曰獲者執旌許諾古文聲為磬(疏曰云宫為君商為臣樂記文云聲和相生者宫生徵徵)
(生商而云相生者雖隔徵亦是相生之義也云聲和者宫數八十一商數七十二彈宫則商應故云聲和也引)
(鄉射者彼臣禮直云諾聲不絶不言宫商引之證與此不同之意)授獲者退立于西方
獲者興共而俟(大侯服不氏負侯徒一人居乏相代而獲參侯干侯徒負侯居乏不相代鄉射)
(禮曰獲者執旌許諾聲不絶以至于乏坐東面偃旌興而俟古文獲皆作護非也)疏曰上注引周禮服不氏
(下士一人徒四人是以鄭分之於三侯之上大侯尊故使服不氏與一徒居乏自餘徒三人分之於二侯徒以)
(少一人不得相代也)司馬正出于下射之南還其後降自西階遂
適次釋弓說決拾襲反位(拾遂也鄉射禮曰司馬反位立于司射之南)疏曰此司
(馬不言位宜與鄉射同故引為證)司射進與司馬正交于階前相左由
堂下西階之東北面視上射命曰毋射獲毋獵獲上射
揖司射退反位(射獲矢巾乏也從旁為獵)乃射上射既發挾矢而后
下射射拾發以將乘矢(拾更也將行也)獲者坐而獲(坐言獲也)舉旌
以宫偃旌以商(等言獲也)獲而未釋獲(但言獲未釋算古文釋為舍)卒射
右挾之北面揖揖如升射(右挾之右手挾弦)上射降三等下射
少右從之中等並行上射於左與升射者相左交于階
前相揖適次釋弓說決拾襲反位(上射於左由下射階上少右乃降待之言)
襲者凡射皆祖(疏曰云上射降三等者諸侯階有七等言三等者欲明下射中等是降一等之上下下射過)
(向西畔由右故上射至地待之乃得二人並行上射於左也云與升射者相左交於階前者降射者仍南行故)
(得階前交往來也云凡射皆袒者按鄉射命三耦各與其耦譲取弓矢拾三耦皆袒决遂取弓遂至卒射云脱)
(決拾襲而俟于堂西南面此則前遂命三耦取弓矢于次不言袒至此亦言襲故須言凡射皆袒決在此不見)
(袒亦袒可知也)三耦卒射亦如之
右初射獲而未釋獲
司射去扑倚于階西適阼階下北面告于公曰三耦卒
射反搢扑反位(疏曰鄉射司射去扑倚于西階之西升堂北面告于賓曰三耦卒射注云去扑乃)
(升不敢佩刑器即尊者之側此不升堂而亦去扑者為尊公故也)司馬正袒决遂執弓
右挾之出與司射交于階前相左(出出于次也袒時亦適次)疏曰出次者
(以袒時入次今更出次不在位上袒而入次取弓凡袒襲皆於隠處鄉射無次司馬適堂西袒執弓矢是知雖)
(無次者亦不當在位)升自西階自右物之後立于物間西南面揖
弓命取矢(揖推之)負侯許諾如初去侯皆執旌以負其侯
而俟(俟小臣取矢以旌指教之)司馬正降自西階北面命設楅(此出于下)
(射之南還其後而降之)小臣師設楅司馬正東南以弓為畢(畢所以教)
助執事者鄉射記曰乃設楅于中庭南當洗東肆(疏曰畢是助載鼎實之物故司馬執弓為畢以指授若周)
(禮執殳以為鞭度然引鄉射禮文者證經設楅故亦當洗)旣設楅司馬正適次釋弓
說决拾襲反位小臣坐委矢于楅北括司馬師坐乘之
(乘四四數之)卒若矢不備則司馬正又袒執弓升命取矢如
初曰取矢不索乃復求矢加于楅卒司馬正進坐左右
撫之興反位(左右撫分上下射此坐皆北面)
右取矢
司射適西階西倚扑升自西階東面請射于公(倚扑者將即君)
前不敢佩刑器也升堂者欲諸公卿大夫辯聞也(疏曰上去扑告君不注至此乃注者彼告在阼階下遠君)
(故不注至此升堂乃注義與彼同也上不升者以告三耦卒射事緩故在下此告欲諸公卿大夫徧聞也故升)
(但升者是其正故鄉射亦升堂也)公許遂適西階上命賓御于公諸公
卿則以耦告于上大夫則降即位而後告(告諸公卿于堂上尊之也)
司射自西階上北面告于大夫曰請降司射先降搢扑
反位大夫從之降適次立于三耦之南西面北上(適次由次)
前而北西面立(疏曰以諸公卿在上故請大夫降鄉射降告主人與賓為耦遂告于大夫又曰賓主人與大)
(夫皆未降彼臣禮主人與賓皆卑故大夫未降與此異也上云司射等適次謂入次中此適次者大夫降自西)
(階東行適次所過向堂東西面立因過次為適次非入次也)司射東面于大夫之西
北耦大夫與大夫命上射曰某御於子命下射曰子與
某子射卒遂比衆耦(衆耦士也)衆耦立于大夫之南西面北
上若有士與大夫為耦則以大夫之耦為上(為上居羣士之上)
(疏曰國皆有三卿五大夫三耦六人而已而云使士為耦者卿大夫或有故或出使數容不足使士備耦)命
大夫之耦曰子與某子射告於大夫曰某御於子(士雖為上)
(射其辭猶尊大夫)命衆耦如命三耦之辭諸公卿皆未降(言未降者)
見其志在射(疏曰言未者後當降故云未也若終不射不得言未是以鄉射記云衆賓不與射者不降注不)
(以無事亂有事是不射不得云未也)遂命三耦各與其耦拾取矢皆袒决
遂執弓右挾之(此命入次之事也司射既命而反位不言之者上射出當作取矢事未訖)疏
(曰鄭知此是命入次之事者上來未有三耦入次袒決遂之事又下文乃云一耦出明此是命入次之事若然)
(司射命訖當反位不言者以其三耦入次出乃當作取矢待作取矢即是事未訖故不言反位也)一耦
出西面揖當楅北面揖及楅揖(三耦同入次其出也一上射出西面立司)
(射作之乃揖行也當楅楅正南之東西)上射東面下射西面上射揖進坐
横弓卻手自弓下取一个兼諸弣興順羽且左還毋周
反面揖(横弓者南踣弓也郤手自弓下取矢者以左手在弓表右手從裏取之便也兼并也并矢於弣)
(當順羽既又當執弦順羽者手放而下備不整理也左還反其位毋周右還而反東面也君在阼還周則下射)
將背之古文且為阻(疏曰毋周者左還行至位即位右還而反東面是還不周也云君在阼還周則下射將)
(背之者上射左還已還背君而據下射而言者上射去君遠故據下射而言以其下射若右還周為背君若左)
(還向東覆即右還西面是不背君周即背故也)下射進坐横弓覆手自弓上取
一个兼諸弣興順羽且左還毋周反面揖(横弓亦南踣弓也人東西)
(向以南北為横覆手自弓上取矢以左手在弓裏右手從表取之便也)疏曰上射下射俱南踣弓者取背君
(向南為順故也)旣拾取矢梱之(梱齊等之也古文梱作魁)兼挾乘矢皆内還
南面揖(内還者上射左下射右不皆右還亦以君在阼嫌下射故左還而背之也上以陽為内下以隂)
為内因其宜可也(疏曰云不皆右還亦以君在阼嫌下射故左還而背之者若上下俱向内是相向為順若)
(上射左還是不故背君若下射右還背君少亦左還初時面向君轉身南面背君多似故背君故不左還也云)
(上以陽為内下以隂為内因其宜可也者上射東面左還時以左手還取東相陽方為内下射西面右還時以)
(右手還取西相隂方為内随其隂陽得左右相向是因其宜也)適楅南皆左還北面揖
搢三挾一个(楅南鄉當楅之位也)揖以耦左還上射於左(以猶與也言以)
(者耦之事成於此意相人耦也上射轉居左便其反位也上射少北乃東面)疏曰揖不須言以今云以者必
(有義意故鄭云言以者耦之事成於此謂成於此拾取矢以其取矢後一番了更無事故云成於此人意相存)
(耦也云上射轉居左便其反位也者位在次北西面是以上射居左至次北右還西面便也云上射少北乃東)
(面知不少南者以其次在楅東南北面揖時已在次西面故知上射少北乃東面得東當次也)退者與
進者相左相揖還退釋弓矢于次說决拾襲反位二耦
拾取矢亦如之後者遂取誘射之矢兼乘矢而取之以
授有司于次中皆襲反位(有司納射器因留主授受之)司射作射如
初一耦揖升如初司馬命去侯負侯許諾如初司馬降
釋弓反位
右再請射
司射猶挾一个去扑與司馬交于階前適阼階下北面
請釋獲于公(猶守故之辭於此言之者司射既誘射恒執弓挾矢以掌射事備尚未知當教之也)
(今三耦卒射衆足以知之矣猶挾之者君子不必也)公許反搢扑遂命釋獲者設
中以弓為畢北面(北面立于所設巾之南當視之也鄉射禮曰設中南當楅西當西序)太
史釋獲小臣師執中先首坐設之東面退太史實八算
于中横委其餘于中西興共而俟(先猶前也命大史而小臣師設之國君官)
(多也小臣師退反東堂下位鄉射禮曰横委其餘于中西南末)疏曰此不見執算之人按鄉射釋獲者執鹿
(中一人執算以從之彼臣禮官少釋獲者自執中設之尚使人執算况國君官臣多太史不自執中豈得自執)
(算明亦使人執之但文不備也)司射西面命曰中離維綱揚觸梱復公
則釋獲衆則不與(離猶過也獵也侯有上下綱其邪制躬舌之角者為維或曰維當為絹絹)
(為綱耳揚觸者謂矢中他物揚而觸侯也梱復謂矢至侯不著而還復復反也公則釋獲優君也衆當中鵠而)
著古文梱作魁(疏曰離維綱離猶過也獵也謂矢過獵因著維與綱也維者謂上躬上舌下躬下舌兩頭皆)
(有角以小繩綴角而繫之於植綱者謂上綱下綱皆出舌八尺亦用繩為之所以繫侯於植者然則綱與維皆)
(用繩為之故矢或離綱或離維也或曰維當為絹絹綱耳者鄭更為一義謂非是綴角之繩乃止下綱之耳也)
(按綱耳即籠綱以布為之梓人謂之縜而此謂之絹字雖異而音則同)唯公所中中三侯
皆獲值中一侯則釋獲(疏曰云中三侯皆釋獲則離維綱及揚觸梱復亦釋之不言者以中為主也)
釋獲者命小史小史命獲者(傳告服不使知此司射所命)疏曰據在大侯而言
(告服不則參侯干侯告可知舉遠見近)司射遂進由堂下北面視上射命
曰不貫不釋上射揖司射退反位(貫猶中也射不中鵠不釋算古文貫作關)
(疏曰按上文公則釋獲言之則此據除君而言也)釋獲者坐取中之八算改實
八算興執而俟(執所取算)乃射若中則釋獲者每一个釋一
算上射於右下射於左若有餘算則反委之(委餘算禮貴異)又
取中之八算改釋八算于中興執而俟三耦卒射
右再射釋獲
賓降取弓矢于堂西(不敢與君並俟告取之以升俟君事畢)疏曰下云司射告射于公
(小射正取公之决拾并授弓拂弓是君得告乃取弓矢是不敢與君並俟告也云取之以升俟君事畢者按下)
(又云公將射則賓降適堂西袒決遂執弓搢三挾一个升自西階是君事畢乃爾今此但取之以俟非即袒决)
(遂也蓋去射時尚遠不可以即袒)諸公卿則適次繼三耦以南(言繼三耦明在)
大夫北(疏曰言適次者但射位在堂東次在洗東南今諸公卿東南適次前北至三耦之南以次西面立明)
(在大夫之北也)公將射則司馬師命負侯皆執其旌以負其侯
而俟君尊若始焉(疏曰按上始時司馬命負侯三耦將射司馬命去侯今三耦卒射君將射司馬師更)
(命負侯是君尊若始焉)司馬師反位隷僕人埽侯道(新之)司射去扑
適阼階下告射于公公許適西階東告于賓(告當射也今文曰阼)
(階下無適)遂搢扑反位小射正一人取公之决拾于東坫上
一小射正授弓拂弓皆以俟于東堂(授弓當授大射正拂弓去塵)疏曰
(據此經上下或云大射正或云司射或云小射正當是大射正一人為上司射次之司射或謂之小射正若然)
(大射正與司射各一人據其行事小射正不止一人而已如此文既云小射正一人又云一小射正則小射正)
(二人也云授弓當授大射正者下云大射正執弓以袂以授弓明此授弓者當授大射正也)公將射
則賓降適堂西袒决遂執弓搢三挾一个升自西階先
待于物北北一笴東面立(不敢與君併笴矢幹東面立鄉君也)疏曰前文賓降適
(堂西取弓矢無賓升堂之文但文不具其實即升矣是以此文云賓降笴矢幹按周禮矢人矢幹長三尺則此)
(賓立于物北三尺矣)司馬升命去侯如初還右乃降釋弓反位(還右)
(還君之右也猶出下射之南還其後也今文曰右還疏曰知還右為還君之右者按上文初射時司馬立於)
(物間南揚弓命去侯訖出於下射之南還其後降自西階釋弓反位今此賓為上射君為下射故知為還君之)
(後也)公就物小射正奉决拾以笥大射正執弓皆以從於
物(笥萑葦器大射正舍司正親其職)小射正坐奠笥于物南遂拂以巾
取决興贊設决朱極三(極猶放也所以韜指利放弦也以朱韋為之三者食指將指無)
(名指無極放弦契於此指多則痛小指短不用)小臣正贊袒公袒朱襦卒袒小
臣正退俟于東堂小射正又坐取拾興贊設拾以笥退
奠于坫上復位旣袒乃設拾拾當以韝襦上(疏曰拾當拾斂膚體宜在朱襦之上故既袒乃)
(設拾鄉射云袒决遂以其無襦故遂與决得俱時設若大夫對士射袒纁襦設遂亦當在袒後)大射正
執弓以袂順左右隈上再下壹左執弣右執簫以授公
公親揉之(順放之也隈弓淵也揉宛之觀其安危也今文順為循古文揉為紐)疏曰以袂向下於
(弓隈順放之考工記弓人云其弓安其弓危以弓弱者為危弓強者為安則此云觀安危者謂試弓之強弱)
小臣師以巾内拂矢而授矢于公稍屬(内拂恐塵及君也稍屬不搢矢)
大射正立于公後以矢行告于公(若不中使君當知而改其度)下曰
留上曰揚左右曰方(留不至也揚過去也方出旁也)公旣發大射正受
弓而俟拾發以將乘矢(公下射也而先發不留尊也疏曰按上三耦射者上射射訖)
(乃次下射故鄭云爾)公卒射小臣師以巾退反位大射正受弓(受弓)
(以授有司於東堂)小射正以笥受决拾退奠于坫上復位大射
正退反司正之位小臣正贊襲公還而后賓降釋弓于
堂西反位于階西東面階西東面賓降位(疏曰上文賓受獻訖降立於階西東面)
公即席司正以命升賓賓升復筵而后卿大夫繼射諸
公卿取弓矢于次中袒决遂執弓搢三挾一个出西面
揖揖如三耦升射卒射降如三耦適次釋弓說决拾襲
反位衆皆繼射釋獲皆如初(諸公卿言取弓矢衆言釋獲互言也)疏曰此公與
(賓復升即位者公卿以下當繼射公與賓當觀之故升就位也)卒射釋獲者遂以所執
餘獲適阼階下北面告于公曰左右卒射(司射不告者釋獲者於是)
(有事宜終之也餘獲餘算也無餘算則無所執古文曰餘算)反位坐委餘獲于中西
興共而俟司馬袒執弓升命取矢如初負侯許諾以旌
負侯如初司馬降釋弓如初小臣委矢于楅如初(司馬司馬)
正於是司馬師亦坐乘矢(疏曰皆言如初故鄭按上文而言也)賓諸公卿大夫之矢
皆異束之以茅卒正坐左右撫之進束反位(異束大夫矢尊殊之)
也正司馬正也進前也又言束整結之示親也(疏曰公卿皆異束但言大夫者公卿自相對其矢俱束之及)
(其脱之亦拾取但三耦之内大夫以士耦之士矢不束大夫束之故曰尊殊之)賓之矢則以授
矢人于西堂下(是言矢人則納射器之有司各以其器名官職不言君矢小臣以授矢人于東)
堂下可知(疏曰知者以小臣取矢明取之以授矢人)司馬釋弓反位而后卿大
夫升就席此言其升前小臣委矢於楅(疏曰按上文司馬降釋弓如初在小臣委矢之上其司馬)
(降釋弓之時卿大夫即升就席委矢當依司馬命取矢之下不失其次故不即見卿大夫升事是以于此特言)
(司馬降釋弓與卿大夫升為節耳故鄭亦言其次第也)
右公及諸公卿大夫射記君射則為下射上射退于物一笴既發則答君而俟(答對也此以下雜記也今文君射則為下)君
樂作而后就物君袒朱襦以射(君尊)小臣以巾執矢以授(君尊不搢矢不挾矢授之稍屬)若飲君如燕則夾爵(謂君在不勝之黨也賓飲君如燕賓媵觚于公之禮則夾爵夾爵者君既卒爵復自酌)君國中射則皮樹中以翿旌獲白羽與朱羽糅(國中城中也謂燕射也皮樹獸名以翿旌獲尚文德也今文皮樹為繁豎糅為縚古文無以)於郊則閭中以旌獲(於郊謂大射也大射於大學王制曰小學在公宫之左大學在郊閭獸名如驢一角或曰如驢歧蹄周書曰北唐以閭析羽為旌)於竟則虎中龍旜(於竞謂與鄰國君射也畫龍於旜尚文章也通帛為旜)大夫兕中各以其物獲(兕獸名似牛一角)士鹿中翿旌以獲(謂小)
(國之州長也用翿為旌以獲無物也古文無以獲)唯君有射于國中其餘否(臣不習武事於君側也古文有作又今文無其餘否)君在大夫射則肉袒(不袒纁襦)
厭於君也今文無射(此一節並鄉射記文今移在此)
司射適階西釋弓去扑襲進由中東立于中南北面視
算釋弓去扑射事已也(疏曰矢亦去之是以下文司射執弓挾一个搢扑明此時去矢後更挾之)釋
獲者東面于中西坐先數右獲(固東面矣復言之者少南就右獲)二算
為純(純猶全也耦隂陽也)一純以取實于左手十純則縮而委之
(縮從也於數者東西為從古文縮皆作蹙)每委異之(易校數)有餘純則横諸下
(又異之也自近為下)一算為竒竒則又縮諸純下(乂從之)興自前適
左(從中前北也更端故起)東面坐(少北於故)坐兼斂算實于左手一純
以委十則異之(變於右也)其餘如右獲(謂所縮所横者)司射復位釋
獲者遂進取賢獲執之由阼階下北面告于公(賢獲勝黨之算)
(也執之者齊而取其餘)若右勝則曰右賢於左若左勝則曰左賢
于右以純數告若有竒者亦曰竒(告曰某賢於某若干純若干竒)若左
右鈞則左右各執一算以告曰左右鈞還復位坐兼斂
算實八算于中委其餘于中西興共而俟
右取矢視算
司射命設豐(當飲不勝者射爵)司宫士奉豐由西階升北面坐
設于西楹西降復位勝者之弟子洗觶升酌散南面坐
奠于豐上降反位(弟子其少者也不授者射爵猶罰爵略之)疏曰自此以上其疏見於鄉
(射於此不復言按獻酬之爵皆手授罰爵不手授此飲射爵亦不手授故云猶罰爵略之也然大夫已上皆手)
(授尊之故下注云授爵而不奠豐尊大夫也其三耦之内雖大夫亦取於豐者以其作三耦與衆耦同事故不)
(復殊之)司射袒執弓挾一个搢扑東面于三耦之西命三
耦及衆射者勝者皆袒决遂執張弓(執張弓言能用之也右手挾弦)不
勝者皆襲說決拾郤左手右加弛弓于其上遂以執弣
(固襲說决拾矣復言之者起勝者也不勝者執弛弓言不能用之也兩手執弣無所挾也)疏曰射畢之時皆
(就次襲說决拾矣今以勝者更袒决遂故復言不勝襲說决拾欲與勝者相起發也)司射先反位
(居前侯所命入次而來飲)三耦及衆射者皆升飲射爵于西階上(不勝)
之黨無不飲(疏曰大射者所以擇士以助祭適不幸而在不勝之黨雖數中亦受罰及論其藝雖飲射爵亦)
(得助祭或但在勝黨不飲罰爵若不數中亦不得助祭蓋飲罰據一黨而言助祭取一身之藝義故不同也)
小射正作升飲射爵者如作射一耦出揖如升射及階
勝者先升堂少右(先升尊賢也少右辟飲者亦因相飲之禮然)疏曰鄉飲酒鄉射獻酬之
(禮獻者在右酬者在左故云亦也)不勝者進北面坐取豐上之觶興少
退立卒觶進坐奠于豐下興揖(立卒觶不祭不拜受罰不備禮也右手執觶左)
手執弓(疏曰按鄉飲酒皆祭坐卒爵拜既爵故此決以受罰不備禮也云右手執觶左手執弓者以其執弛)
(弓不釋於地明知未飲時兩手執弓今受罰爵右手執爵為便左手執弓可知)不勝者先降(後升)
(先降略之不由次也降而少右復並行)疏曰少右辟升者在左與升飲者相左交于
階前相揖適次釋弓襲反位僕人師繼酌射爵取觶實
之反奠于豐上退俟于序端(僕人師酌者君使之代弟子也自此以下辯為之酌)
升飲者如初三耦卒飲若賓諸公卿大夫不勝則不降
不執弓耦不升(此耦謂士也諸公卿或闕士為之耦者不升其諸公卿大夫相為耦者不降席)
重耻尊也(疏曰大夫坐於上士立於下故知此耦謂士也)僕人師洗升賓觶以授
賓諸公卿大夫受觶于席以降適西階上北面立飲卒
觶授執爵者反就席(雖尊亦西階上立飲不可以已尊枉正罰也授爵而不奠豐尊大夫)
(也)若飲公則侍射者降洗角觶升酌散降拜(侍射賓也飲君則不)
敢以為罰從致爵之禮也(疏曰用觶即兕觥罰爵也以兕角為之容三升此謂賓自酌用之如飲君即下文)
(所言象觶亦從獻賓之爵不敢用罰爵也)公降一等小臣正辭賓升再拜稽
首公答再拜賓坐祭卒爵再拜稽首公答再拜賓降洗
象觶升酌膳以致下拜小臣正辭升再拜稽首公答再
拜公卒觶賓進受觶降洗散觶升實散下拜小臣正辭
升再拜稽首公答再拜(賓復酌自飲者夾爵也但無致爵則無以異於燕也夾爵亦所)
(以耻公也所謂若飲君燕則夾爵)賓坐不祭卒觶降奠于篚階西東面
立(不祭象射爵)擯者以命升賓實升就席(擯者司正也今文席為筵)若諸
公卿大夫之耦不勝則亦執弛弓特升飲(此耦亦謂士也特猶獨也)
(以尊為耦而又不勝使之獨飲若無倫匹孤賤也)衆皆繼飲射爵如三耦射爵
辯乃徹豐與觶(徹除也)
右飲不勝者(若飲君則夾爵見前章)
司宫尊侯于服不之東北兩獻酒東面南上皆加勺設
洗于尊西北篚在南東肆實一散于篚(為大侯獲者設尊也言尊侯者)
(獲者之功由侯也不於初設之者不敢必君射也君不射則不獻大侯之獲者散爵名容五升)疏曰按上張
(侯先設大侯以大射者為祭擇士人君不可不親故奪其尊使之必射而豫張大侯至於設大侯之尊必俟君)
(射訖乃設之者許其自優暇容有不射之理是以不射則不設射乃設之也云散爵名容五升者按韓詩傳云)
(一升曰爵二升目觚三升曰觶四升曰角五升曰散是其散容五升也)司馬正洗散遂實
爵獻服不(言服不者著其官尊大侯也服不司馬之屬掌養猛獸而數擾之者洗酌皆西面)疏曰
(自此已前皆以事名之於此始著其官是尊大侯也服不掌養猛獸教之使擾馴人意象王者服不服諸侯使)
(歸服王者云洗酌皆西面者以其設尊設洗皆東面故知洗爵酌酒皆西面向之也若然獻旅食尊後酌者為)
(背君此西面不嫌背君以其南統於侯故也)服不侯西北三步北面拜受爵
近其所為獻(疏曰服不得獻由侯所為故不近乏而近侯)司馬正西面拜送爵反
位(不俟卒爵略賤也此終言之獻服不之徒乃反位疏曰服不祭侯而後卒爵今司馬反位在未祭侯之)
(前是略賤也雖不俟卒爵然亦必兼獻其徒而後始反位蓋大侯尊服不與其徒皆在獲所既獻服不必兼獻)
(其徒但經文不具故鄭謂反位者必該其終言之非止於獻一人下注云司馬正皆獻之是也)宰夫有
司薦庶子設折俎(宰夫有司宰夫之吏也鄉射記曰獲者之俎折脊脅肺)卒錯獲
者適右个薦俎從之(不言服不言獲者國君大侯服不負侯其徒居乏待獲變其文容二)
(人也司馬正皆獻之薦俎已錯乃適右个明此獻己已歸功於侯也適右个由侯内鄉射記曰東方謂之右个)
(疏曰按上注云天子服不氏下士一人徒四人掌以旌居乏待獲鄭言容二人者欲見服不與徒二人皆得)
(獻故鄭云司馬正皆獻之云適右个由侯内者以其既祭左个次祭右个乃祭於中故云適右个由侯内)獲
者左執爵右祭薦俎二手祭酒(祭俎不奠爵不備禮也二手祭酒者獲者南面)
(於俎北當為侯祭於豆間爵反注為一手不能正也此薦俎之設如於北面人焉天子祝侯曰唯若寧侯無或)
(若女不寧侯不屬於王所故抗而射女彊飲彊食貽女曾孫諸侯百福諸侯以下祝辭未聞)疏曰祭俎者謂
(祭俎上肺但肺有二種此云祭是祭肺也非是離肺知者按鄉射記云獲者之俎折脊脅肺臑又曰釋獲者之)
(俎折脊脅肺皆有祭則此俎祭肺亦離肺若然凡祭祭肺皆不奠爵是其常云此不奠爵不備禮者但祭肺離)
(肺兩有祭肺不奠爵若空有祭肺亦不奠爵今祭俎不奠故云不備禮)適左个祭如右个
中亦如之(先祭个後中者以外即之至中若神在中鄉射禮曰獻獲者俎與薦皆三祭)疏曰以其
(左右及中故三祭非謂一處有三祭)卒祭左个之西北三步東面(北鄉受獻之位)
也不北面者嫌為侯卒爵(疏曰前服不受獻之時侯西北面者欲歸功於侯故也今卒爵雖同舊處而東面)
(者以其前受獻為已今卒爵還為已卒爵故東面是以云不北面者嫌為侯卒爵也)設薦俎立卒
爵(不言不拜旣爵司馬正已反位不拜可知也鄉射禮曰獲者薦右東面立飲)司馬師受虛
爵洗獻隷僕人與巾車獲者皆如大侯之禮(隷僕人埽侯道巾車)
(張大侯及參侯干侯之獲者其受獻之禮如服不也隷僕人巾車於服不之位受之功成於大侯也不言量人)
者此自後以及先可知(疏曰巾車張大侯者舉尊者而言其參侯干侯亦張之上文司馬遂命量人巾車張)
(三侯是也云及參侯干侯之獲者以上文已獻大侯獲者明此是糝侯豻侯之獲者可知云隷僕人巾車於服)
(不之位受之者以隷僕人巾車素無其位而經云如大侯之禮明就大侯之位受獻是以鄭云功成於大侯也)
卒司馬師受虛爵奠于篚(獲者之篚)獲者皆執其薦庶子執
俎從之設于乏少南(少南為復射妨旌也隷僕人巾車量人自服不而南)疏曰知自服
(不而南者雖無正文以其受獻於服不之位明繼服不而南可知)服不負侯而俟
右獻服不
司射適階西去扑適堂西釋弓說决拾襲適洗洗觚升
實之降獻釋獲者于其位少南(獻釋獲者與獲者異文武不同也去扑者扑不)
升堂也少南辟中(疏曰以其獻獲者於侯西北面受獻歸功于侯是其武獻釋獲者升堂酌酒東面獻之就)
(釋算之所是其文故云文武不同)薦脯醢折俎皆有祭(俎與服不同唯祭一為異)疏
(曰云俎與服不同者以其俱用一俎云唯祭一為異者上祭侯之俎有三此釋獲者正唯一祭耳)釋獲
者薦右東面拜受爵司射北面拜送爵釋獲者就其薦
坐左執爵右祭脯醢興取肺坐祭遂祭酒(祭俎不奠爵亦賤不備禮)
興司射之西北面立卒爵不拜旣爵司射受虛爵奠于
篚釋獲者少西辟薦反位(辟薦少西之者為復射妨司射視算亦辟俎也)
右獻釋獲
司射適堂西袒决遂取弓挾一个適階西搢朴以反位
(為將復射)司射倚扑于階西適阼階下北面請射于公如初
(不升堂賓諸公卿大夫既射矣聞之可知)反搢朴適次命三耦皆袒决遂執
弓序出取矢(曏言拾是言序互言耳)司射先反位(言先先三耦也司射既命三耦)
(以入次之事即反位三耦入次袒决遂執弓挾矢乃出反次外西面位曏不言司射先反位三耦未有次外位)
無所先也(疏曰曏謂第一番之時但言司射反位而不言先是以决之)三耦拾取矢如初
小射正作取矢如初(小射正司射之佐作取矢禮殺代之)三耦既拾取矢
諸公卿大夫皆降如初位與耦入於次皆袒决遂執弓
皆進當楅進坐說矢束上射東面下射西面拾取矢如
三耦(皆進當楅進三耦揖之位也凡繼射命耦而已不作射不作取矢從初)疏曰云凡繼射命耦而已
(不作射不作取矢從初者言凡繼射命耦者前三耦卒射後大夫降至三耦之南西面北上司射東面于大夫)
(西比耦大夫與大夫命上射曰某御於子命下射曰子與某子射卒遂比衆耦云云至公即席後賓升階復位)
(還筵而後卿大夫繼射後衆皆繼射釋獲皆如初注云諸公卿言取弓矢衆言釋獲互言也既司射注司射所)
(作唯上耦是此文小射正但作三耦拾取矢公以下亦無作拾文故曰不作取矢從初從三耦法也)若士
與大夫為耦士東面大夫西面大夫進坐說矢束退反
位說矢束自同於三耦謙也(疏曰三耦是士之束既是大夫若束則異於三耦故云說矢束自同於三耦)
(謙也)耦揖進坐兼取乘矢興順羽且左還毋周反面揖(兼取乘矢)
(不敢與大夫拾)大夫進坐亦兼取乘矢如其耦北面搢三挾一
个揖進大夫與其耦皆適次釋弓說决拾襲反位諸公
卿升就席(大夫反位諸公卿乃升就席大夫與已上下位)疏曰諸公卿大夫自為耦者拾取矢在
(前大夫與士耦者說矢束拾取矢在後今待大夫反位公卿乃升就席者蓋公卿乃上大夫與大夫同爵但上)
(下有異耳故上大夫待下大夫反位乃後升就席)衆射者繼拾取矢皆如三耦
遂入于次釋弓矢說決拾襲反位司射猶挾一个以作
射如初一耦揖升如初司馬升命去侯負侯許諾司馬
降釋弓反位
右三請射
司射與司馬交于階前倚扑于階西適阼階下北面請
以樂于公公許(請奏樂以為節也始射獲而未釋獲復釋獲復用樂行之君子之於事也始取苟能中)
(課有功終用成法教化之漸也射用應樂為難孔子曰射者何以聽循聲而發發而不失正鵠者其唯賢者乎)
(疏曰云請奏樂以為節也者謂若天子騶虞九節諸侯貍首七節大夫采蘋士采蘩皆三節云始射獲而未)
(釋獲者謂第一番三耦射中時雖唱獲未釋算云復釋獲者謂第二番衆耦皆射釋算未作樂云復用樂行之)
(者謂第三番射非直釋算復用樂焉云射用應樂為難者但禮射其容體比於禮其節比於樂又須中)
(於侯名為應樂節)司射反搢扑東面命樂正曰命用樂(言君有命用樂)
射也樂正在工南北面(疏曰此時工在洗東西面樂正在工南北面司射在西階下東面經云命樂正者東)
(面遥命之)樂正曰諾司射遂堂下北面眡上射命曰不鼓不
釋(不與鼔節相應不釋算也鼔亦樂之節學記曰鼔無當於五聲五聲不得不和凡射之鼔節投壺其存者)
也周禮射節天子九諸侯七卿大夫以下五(疏曰射之鼔節多少無文今禮記投壺篇圖出魯鼔薛鼓云取半)
(以下為投壺節盡用之為射節是其投壺存者也)上射揖司射退反位樂正命
大師曰奏貍首間若一(樂正西面受命左還東面命大師以大射之樂章使奏之也貍)
(首逸詩曾孫也貍之言不來也其詩有射諸侯首不朝者之言因以名篇後世失之謂之曾孫曾孫者其章頭)
(也射義所載詩曰曾孫侯氏是也以為諸侯射節者采其既有弧矢之威又言小大莫處御於君所以燕以射)
(則燕則譽有樂以時會君事之志也間若一者調其聲之疏數重節)疏曰重節謂必疏數如一者重此樂節
(故也)大師不興許諾樂正反位奏貍首以射三耦卒射賓
待于物如初公樂作而后就物稍屬不以樂志其他如
初儀(不以樂志君之射儀遲速從心其發不必應樂辟不敏也志意所擬度也春秋傳曰吾志其目)疏
(曰春秋傳定八年公侵齊門于陽州其時魯人顔息射人中眉退曰我無勇吾志其目也是志是意所擬度也)
卒射如初賓就席諸公卿大夫衆射者皆繼射釋獲如
初卒射降反位釋獲者執餘獲進告左右卒射如初
右三射用樂
司馬升命取矢負侯許諾司馬降釋弓反位小臣委矢
司馬師乘之皆如初司射釋弓視算如初釋獲者以賢
獲與鈞告如初復位
右取矢視算
司射命設豐實觶如初遂命勝者執張弓不勝者執弛
弓升飲如初卒退豐與觶如初司射猶袒决遂左執弓
右執一个兼諸弦面鏃適次命拾取矢如初(側持弦矢曰執面猶)
(尚也兼矢於弦尚鏃將止變於射也疏曰上文皆云挾一个此經云執一个方持弦矢曰挾以其將射故也側)
(持弦矢曰執謂兼矢於弦而鏃向上將止變於射也按鄉射禮云矢不挾兼諸弦弣彼不言面鏃而此言面鏃)
(彼言兼弦弣而此不言兼弣各舉一邊省文之義)司射反位三耦及諸公卿大
夫衆射者皆袒決遂以拾取矢如初矢不挾兼諸弦面
鏃退適次皆授有司弓矢襲反位(不挾亦謂執之如司射)卿大夫
升就席司射適次釋弓說決拾去扑襲反位司馬正命
退楅解綱小臣師退楅巾車量人解左下綱司馬師命
獲者以旌與薦俎退(解猶釋也今文司馬師無司馬)司射命釋獲者退
中與算而俟(諸所退射器皆俟備君復射釋獲者亦退其薦俎)疏曰射已三番於後或射或否
(臣不敢必君射故備擬之也前辟薦俎今既退中與算薦俎不可虛留明亦退之可知)
右飲不勝者
公又舉奠觶唯公所賜若賓若長以旅于西階上如初
大夫卒受者以虛觶降奠于篚反位
右公為大夫舉旅
司馬正升自西階東楹之東北面告于公請徹俎公許
(射事既畢禮殺人倦宜徹俎燕坐)遂適西階上北面告于賓賓北面取
俎以出諸公卿取俎如賓禮遂出授從者于門外(自其從者)
大夫降復位門東北面位(疏曰大夫雖無俎以賓及公卿皆送俎不可獨立於堂故降復位云)
(門東北面位者謂初小臣納卿大夫門東北面揖位)庶子正徹公俎降自阼階以
東(降自阼階若親徹也以東去藏)
右徹俎
賓諸公卿皆入門東面北上(諸公卿不入門而右以將燕亦因從賓)司正
升賓賓諸公卿大夫皆說屨升就席公以賓及卿大夫
皆坐乃安(曏命以我安臣於君尚猶踧踖至此乃敢安)羞庶羞(羞進也庶衆也所進衆羞)
謂&KR0871;肝膋狗胾醢也或有炮龞膾鯉雉兔鶉鴽(疏曰大射先行燕禮燕法其牲唯有狗又按内則云肝膋取)
(狗肝一幪之以其膋濡炙之舉燋其膋不蓼注云膋腸間脂故知此羞中有肝膋也又知有狗胾醢者以公食)
(大夫有牛胾炙羊胾炙豕胾炙此燕無三牲故知胾醢亦用狗)大夫祭薦(燕乃祭薦不敢於盛成禮)
(疏曰此大夫卑不敢與公卿同時於盛成禮也)司正升受命皆命公曰衆無
不醉賓及諸公卿大夫皆興對曰諾敢不醉皆反位坐
(皆命者命賓命諸公命卿大夫皆鄉其位也興對必降席敬也司正退立西序端)疏曰此經直云興不言降
(席鄭知降席者以云反坐故知降席也上文以我安賓不降席者彼直云安未盡殷勤故不降此命使醉是盡)
(殷勤故興降加敬也知司正退立西序端者按司正監酒此將獻士事未訖亦如鄉飲酒監旅時立于西序端)
(也)
右燕
主人洗酌獻士于西階上士長升拜受觶主人拜送(獻士)
用觶士賤也今文觶作觚(疏曰上獻大夫已上用觚觚二升觶三升用大者賤用小者尊故云士賤也)士
坐祭立飲不拜旣爵其他不拜坐祭立飲(其他謂衆士升不拜受爵)
(疏曰上云長謂士中之長次云士謂長已下下云其他謂衆士者以下經旅食謂庶人在官故知此非府史)
(以下)乃薦司正與射人于觶南北面東上司正為上(司正射人)
(士也以齒受獻旣乃薦之也司正大射正也射人小射正略其佐)疏曰按燕禮薦司正與射人一人司士一
(人執幂二人此小射正執事非一人皆當同薦不言其數者略之故文不具)辯獻士士既獻
者立于東方西面北上乃薦士(士既獻易位者以卿大夫在堂臣位尊東也畢)
(獻薦之略賤)祝史小臣師亦就其位而薦之(亦者亦士也辯獻乃薦也祝史)
(門東北面東上)主人就士旅食之尊而獻之旅食不拜受爵坐
祭立飲(主人既酌西面士旅食北面受之不洗者於賤略之)疏曰知主人既酌西面士旅食北面受
(之者以其不可背君南面授故知位之如此若然太史等亦北面則亦西面授酒也其小臣師等按上文位在)
(阼階東南自然北面授)主人執虛爵奠于篚復位
右獻士及祝史
賓降洗升媵觶于公酌散下拜公降一等小臣正辭賓
升再拜稽首公答再拜(賓受公賜多矣禮將終宜勸公序厚意也今文觶為觚公答拜)
無再拜(疏曰上文為賓為卿為大夫舉旅皆臣自致爵今此其賓為士舉旅行酬因得為賓致爵於君故鄭)
(云序賓厚意也)賓坐祭卒爵再拜稽首公答再拜賓降洗象觚
升酌膳坐奠于薦南降拜小臣正辭賓升成拜公答拜
賓反位反位反席也此觚當為觶(疏曰自此以前賓位在西階下東面無席戶牖之間位則有席此)
(賓升成拜不言降反位明反位者反於戶牖之間席位觚當為觶者凡旅酬皆用觶獻士尚用觶故知觚當為)
(觶下經觚亦當為觶)公坐取賓所媵脈興唯公所賜受者如初受
酬之禮降更爵洗升酌膳下再拜稽首小臣正辭升成
拜公答拜乃就席坐行之(坐行之若今坐相勸酒)有執爵者(士有盥升)
主酌授之(疏曰下文云士有執膳爵者有執散爵者故知士有盥升主酌授之)唯受于公者
拜(公所賜者拜其餘則否)司正命執爵者爵辯卒受者興以酬士
欲令惠均(疏曰以堂上公卿大夫旅徧并堂下之士也)大夫卒受者以爵興西階
上酬士士升大夫奠爵拜士答拜(興酬士者士立堂下與上坐者異也)疏
(曰向來堂上相旅皆坐相酬執爵者行之大夫未受酬者當與士相酬士立堂下與上坐者異故大夫興而立)
(酬也)大夫立卒爵不拜實之士拜受大夫拜送士旅于西
階上辯(祝史小臣師旅食皆及焉)士旅酌(旅序也士以次自酌相酬無執爵者)
右賓為士舉旅
若命曰復射則不獻庶子(獻庶子則正禮畢後無事疏曰獻酬之禮庶子以下最)
(後得獻復射在獻庶子之前)司射命射唯欲(司射命賓及諸公卿大夫射欲者則射不欲者)
(則止可否之事從人心也)卿大夫皆降再拜稽首公答拜(拜君樂與臣下執事)
無已不言賓賓從羣臣禮在上(疏曰初酬賓直言賓再舉旅言若長不專於賓第三舉旅云唯公所賜若賓)
(若長至賓士舉旅直云唯公所賜復不言若賓若長賓至此降没不言賓是賓禮以漸而殺且從羣臣禮在上)
(矣)壹發中三侯皆獲(其功一也而和者益多尚歡樂也矢揚觸或有參中者)疏曰上文
(唯公得中三侯皆釋獲至此禮殺臣與君同是以鄭云和者益多尚歡樂也云矢揚觸或有參中者卿大夫主射)
(參侯士主射豻侯其或揚觸容中别侯皆與釋)
右復射
主人洗升自西階獻庶子于阼階上如獻士之禮辯獻
降洗遂獻左右正與内小臣皆於阼階上如獻庶子之
禮(庶子既掌正六牲之體又正舞位授舞器與膳宰樂正聯事又掌國子戒令教治世子之官也左右正謂)
(樂正僕人正也位在中庭之左右小樂正在頌磬之北右也工在西即北面工遷於東則東面大樂正在笙磬)
(之北左也工在西則西面工遷於東則北面僕人正相大師工升堂與其師士降立於小樂正之北北上工遷)
(於東則陪其工後國君無故不釋縣二正君之近官也内小臣奄人掌君隂事隂令后夫人之官也獻三官於)
(阼階别内外臣也同獻更洗以時事不聯也獻正下及内小臣則磬人鐘人鎛人鼓人僕人師僕人士盡獻可)
知也庶子内小臣位在小臣師之東少退西上(疏曰云小樂正在頌磬之北右也工在西即北面者工在西)
(謂遷樂於下時大師少師上工立於鼔北也云工遷於東則東面者按上遷樂於東之時直云太師少師上工)
(皆東坫之東不見小樂正從之明畱在西縣之北東面向工矣云大樂正在笙磬之北左也工在西則西面者)
(按上文司射東面命樂正單言樂正者謂大樂正既東面命之則大樂正元立於東矣以其工在西階下故知)
(西面向之矣云工遷於東則北面者按上文樂正反位大師既西面明樂正北面可知是以鄉射工遷於東西)
(面北上樂正北面立于其南此亦與彼同北面也云國君無故不釋縣二正君之近官也言此者人君路寢之)
(廷樂縣不釋樂正與僕人正同掌樂事是君之近官也云同獻更洗以時事不聯也者以其雖同獻於阼階上)
(獻有前後故更爵洗之是以云時事不聫也云庶子内小臣位在小臣師之東者按公食堂上夾北有宰夫内)
(宰在東北此射禮堂上夾北無宰位又按執事者堂上又非樂人不得在樂正位以其與小臣師同名小臣故)
(知小臣師之東也又云少退西上者見公食在宰東北少退故知此亦少退知西上者以此位皆西上故也)
右獻庶子左右正内小臣
無算爵(算數也爵行無次數唯意所勸醉而止)士也有執膳爵者有執散
爵者執膳爵者酌以進公公不拜受執散爵者酌以
之公命所賜所賜者興受爵降席下奠爵再拜稽首
公答再拜(席下席西)受賜爵者以爵就席坐公卒爵然後
飲(酬之禮爵代舉今爵並行嫌不代也並行猶代者明勸惠從尊者來)疏曰凡行酬之法轉爵逓飲
(今膳散兩有宜得即飲猶待公卒爵乃飲猶代飲然明惠從公來嫌得即飲不代故必卒爵然後飲)執
膳爵者受公爵酌反奠之(燕之歡在飲酒成其意也)疏曰更酌反奠於公所
(擬公更賜爵是其歡燕成君意也)受賜者興授執散爵者執散爵者
乃酌行之(與其所勸者)唯受于公者拜卒爵者興以酬士
于西階上士升大夫不拜乃飲實爵乃猶而也(疏曰鄭轉乃為而)
(者乃是緩辭於理不切故為之也)士不拜受爵大夫就席士旅酌亦
如之公有命徹幂則賓及諸公卿大夫皆降西階下
北面東上再拜稽首(命徹幂者公意殷勤欲盡酒)公命小臣正辭
公答拜大夫皆辟升反位(升不成拜於將醉正臣禮)疏曰於例臣於堂下再
(拜稽首得小臣正以君命辭其拜不成當升成禮今直升不成拜者以其拜於下是臣之正也)士終
旅於上如初卿大夫降而爵止於其反席卒之(疏曰上文卿大夫酬辯始酬士公命徹幂)
(公卿以下降而爵止是以卿大夫升反席士以下相酬而卒之)無算樂(升歌間合無次數唯意所)
(樂)宵則庶子執燭於阼階上司官執燭於西階上甸人
執大燭於庭閽人為燭於門外(宵夜也燭燋也甸人掌共薪蒸者庭大燭為其)
(位廣也為作也作燭俟賓出)
右無算爵
賓醉北面坐取其薦脯以降(取脯重得君之賜)奏陔(陔夏樂章也其歌頌)
(類也以鐘鼓奏之其篇今亡)賓所執脯以賜鐘人于門内霤遂出(必賜鐘人)
鐘人以鐘鼓奏陔夏賜之脯明雖醉志禮不忘樂(疏曰按鄉飲酒鄉射賓出無取脯賜鐘人之事者彼是臣)
(禮此為君法故詳略不同)卿大夫皆出(從賓出)公不送(臣也與之安燕交歡嫌亢禮也)
(疏曰曏來安燕交歡若又送之是亢禮也)公入驁(驁夏亦樂章也以鐘鼓奏之其詩今亡此公出)
(而言入者射宫在郊以將還為入燕不驁者於路寢無出入也)疏曰按周禮鐘師有九夏皆樂章其中有驁
(夏如陔夏故云亦樂章也天子射在虞庠周之小學在西郊按鄉射記於郊則閭中鄭注云諸侯大學在郊是)
(諸侯大射所此篇所解多不具者以其諸侯大夫射先行燕禮大射三番多依鄉射是以與禮同者於此不復)
(重釋之也)
右賓出公入
邦國禮二之下
大射義
記
古者諸侯之射也必先行燕禮卿大夫士之射也必先
行鄉飲酒之禮故燕禮者所以明君臣之義也鄉飲酒之
禮者所以明長幼之序也(言别尊卑老穉而後射以觀德行也)故射者進
退周旋必中禮内志正外體直然後持弓矢審固持弓
矢審固然後可以言中此可以觀德行矣(内正外直習於禮樂有德)
(行者也正鵠之名出自此也)其節天子以騶虞為即諸侯以貍首為
節卿大夫以采蘋為節士以采蘩為節騶虞者樂官備
也貍首者樂會時也采蘋者樂循法也采蘩者樂不失
職也是故天子以備官為節諸侯以時會天子為節卿
大夫以循法為節士以不失職為節故明乎其節之志
以不失其事則功成而德行立德行立則無暴亂之禍
矣功成則國安故曰射者所以觀盛德也(騶虞采蘋采蘩今詩篇名)
(貍首逸下云曾孫侯氏是也樂官備者謂騶虞曰壹發五豝喻得賢者多也于嗟乎騶虞嘆仁人也樂會時者)
(謂貍首曰小大莫處御于君所樂循法者謂采蘋曰于以采蘋南澗之濱循澗以采蘋喻循法度以成君事也)
(樂不失職者謂采蘩曰被之童童夙夜在公)射者男子之事也因而飾
之以禮樂也故事之盡禮樂而可數為以立德行者莫
若射故聖王務焉(選士者先德行乃後決之於射男子生而有射事學禮樂以飾之)
古者天子之制諸侯歲獻貢士於天子天子試之於射
宫其容體比於禮其節比於樂而中多者得與於祭其
容體不比於禮其節不比於樂而中少者不得與於祭
數與於祭而君有慶數不與於祭而君有讓數有慶而
益地數有讓而削地是以諸侯君臣盡志於射以習禮
樂夫君臣習禮樂而以流亡者未之有也(流猶放也書曰流共工于)
(幽州)故詩曰曾孫侯氏四正具舉大夫君子凡以庶士小
大莫處御于君所以燕以射則燕則譽言君臣相與盡
志於射以習禮樂則安則譽也是以天子制之而諸侯
務焉此天子所以養諸侯而兵不用諸侯自為正之具
也(此曾孫之詩諸侯之射節也四正正爵四行也四行者獻賓獻公獻卿獻大夫乃後樂作而射也莫處無)
(安居其官次者也御猶侍也以燕以射先行燕禮乃射也則燕則譽言國安則有名譽譽或為與)天
子將祭必先習射於澤澤者所以擇士也已射於澤而
后射於射宫射中者得與於祭不中者不得與於祭不
得與於祭者有讓削以地得與於祭者有慶益以地進
爵絀地是也(澤宫名也士謂諸侯朝者諸臣及所貢士也皆先令習射於澤已乃射於射宫課中)
(否也諸侯有慶者先進爵有讓者先削地)
儀禮經傳通解卷二十一
