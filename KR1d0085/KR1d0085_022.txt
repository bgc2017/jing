儀禮經傳通解卷二十三
宋朱子撰
邦國禮四之上
公食大夫禮
食音嗣(鄭目錄曰主國君以禮食小聘大夫之禮)疏曰鄭知是小聘大夫者案下文云宰夫自東房(薦豆六於醬東設黍稷六簋又設庶羞十六豆此等皆是下大夫小聘之禮下乃别云上大夫八豆八簋又云上大夫庶羞二十豆是食上大夫之法故知此篇據小聘大夫也若然聘禮據侯伯之大聘此篇據)
(小聘大夫者周公設經互見為義案篇末云魚腸胃倫膚若九若十有一下大夫則若七若九鄭注云此以命數為差九謂再命者十一謂三命者七謂一命者九或上或下者再命謂小國之卿次國之大夫也卿則曰上大夫則曰下大國之孤視子男以此言之魚腸胃倫膚皆七者謂子男小聘之大夫此公食序在聘禮之下是因聘而食之不言食賓與上介直云大夫者若云食賓與上介則小聘使下大夫上介乃是士是以直云大夫兼得大夫聘賓與上介亦兼小聘之賓若然聘禮據大聘因見小聘後言大聘者欲見大聘小聘或先或後不常之義)
經九(注曰公食於五禮屬嘉禮大戴第十五小戴第十六别錄第九)
公食大夫之禮使大夫戒各以其爵(戒猶告也告之必使同班敵者)
易以相親敬易以豉反(疏曰此篇雖據子男大夫為正兼見五等諸侯大聘使卿之事故云各以其爵也)
上介出請入告問所以為來事(為于偽反下為既為從為公為賓同)疏曰大夫至賓館之
(門外賓使上介出請大夫所為來之事)三辭三息暫反又如字(為既先受賜不敢當)疏曰聘日已
(受饔餼大禮故今辭食不敢當之受饔之時禮辭而已至於饔食皆當三辭)賓出拜辱(拜使者屈)
(辱來迎已)大夫不答拜將命(不答拜為人使也將猶致也)賓再拜稽首(受命)
大夫還(復於君)賓不拜送遂從之(不拜送者為從之不終事)疏曰案鄉飲酒主
(人拜送賓不答拜云禮有終此賓不拜送為從之不終事若然鄉飲酒鄉射戒賓遂從之而云拜辱拜送者以)
(其主人先反不相随故得拜辱拜送覲禮使者勞賓於門外侯氏再拜遂從之使者既不先反猶拜送者尊天)
(子使故也)賓朝服即位于大門外如聘(於是朝服則初時玄端如聘亦入于次俟)
(疏曰云如聘者則賓主設擯介以相待如聘時也云於是朝服則初時玄端者謂賓初在館拜所戒大夫即)
(玄端賓遂從至君大門外入次乃去玄端著朝服出次即位不若聘禮重賓發館即皮弁也云亦入於次俟者)
(亦如聘時俟主人辦也)
右戒賓賓從記不宿戒(食禮輕也此所以不宿戒者謂前期三日之戒申戒)
為宿謂前期一日(疏曰大射前期三日宰夫戒宰及司馬又少牢辟人君有前期一日之宿此雖人君)
(禮以食禮輕與鄉飲酒鄉射禮同當日為之故皆不言日數下注云食賓之朝宿興戒之賓則從戒而來不復召是也)戒不速(食賓之朝夙興戒之賓則從戒者而來不復召)賓之乘車在
大門外西方北面立(賓車不入門廣敬也凡賓即朝中道而往將至下行而後車還立于西方賓及位而止北面卿大夫之位當車前凡朝位賓主之間各以命數為遠近之節也)疏曰云(凡賓即朝中道而往者内則云男子由右女子由左車從中央故賓乘車中道云車還立于西方者少儀云僕於君子始乘則式君子下行然後還立注云還車而立以俟其去是還立于西方鄉外云賓及位而止北面者玉藻云賓立不當門彼亦謂聘使也云卿大夫之位當車前者大行人云上公立當軹俟伯立當前疾子男立當衡又云大國之孤朝位當車前者則卿大夫立亦與孤同一節兼云大夫者小聘曰問使下大夫立與孤卿同當車前故連言也云凡朝位賓主之間各以命數為遠近之節者大行人云上公朝位賓主之間九十步侯伯七十步子男五十步注云朝位謂大門外賓下車及王車出迎所立處又云)
(凡諸侯之卿其禮各下其君二等以下及大夫士皆如之是臣亦各依其君命數而降之故鄭搃以命數言之也)
即位具(主人也擯者俟君於大門外卿大夫士序及宰夫具其饌物皆於廟門之外)疏曰君迎賓入
(始言卿大夫以下廟内之位則知此具饌物時皆在廟門外也故下注云自卿大夫至此不先即位從君而入)
(者明助君饗食賓自無事故不在大門内是其義也)羹定定多佞反(肉謂之羹定猶孰也著之者下以)為節(疏曰與下文陳鼎之節為目)甸人陳鼎七當門南面西上設扃鼏
鼏若束若編編必綿反(七鼎一大牢也甸人冢宰之屬兼亨人者南面西上以其為賓統於外)
(也扄鼎扛所以舉之者也凡鼎鼏蓋以茅為之長則束本短則編其中央今文扄作鉉古文鼏皆作密)疏曰
(聘禮致飱與饔餼皆九鼎此亦一大牢而七鼎者此食禮輕無鮮魚鮮腊與聘禮腥一牢鼎七同也天官有甸)
(師氏兼有亨人皆屬冢宰亨人職云掌共鼎鑊甸師職云掌帥其徒以薪蒸役外内饔之事諸侯比天子不備)
(官故使甸人兼亨人陳鼎也鼎鼏諸文皆不言所用之物此經雖言若束若編亦不指所用之體鄭以茅是潔)
(白之物故擬用之而云蓋也)設洗如饗(必如饗者先饗後食如其近者也饗禮亡燕禮則設洗於)
(阼階東南古文饗或作鄉)小臣具槃匜在東堂下匜以支反(為公盥也公尊不就洗)小臣於小賓客饗食掌正君服位(疏曰夏官小臣職云小祭祀賓客饗食如大僕之法此諸侯之聘客饗食)
(故亦小臣掌之也)宰夫設筵加席几(設筵於戶西南面而左几公不賓至授几者親設湆)
醬可以略此(疏曰云設筵於戶西南面而左几者以其賓在戶牖之間南面又生人左几異於神右几故也)
(云公不賓至授几者親設湆醬可以略此者决聘禮禮賓時公親授几者以無設湆醬之事故也故下記云不)
(授几鄭云異於醴也)無尊(主於食不獻酬)飲酒漿飲俟于東房(飲酒清酒也漿飲酨)
(漿也其俟奠於豊上也飲酒先言飲明非獻酬之酒也漿飲先言漿别於六飲也)疏曰云飲酒清酒也者按
(周禮酒正注先鄭云清酒祭祀之酒後鄭從之則此賓客用之者優賓故也云漿飲酨漿也者酨之言載以其)
(汁滓相載故云酨漢法有此名故也云奠於豊上也者下云飲酒賓於觶加于豊是也此云奠即彼加也云飲)
(酒先言飲明非獻酬之酒也者以其鄉飲酒燕禮等獻酬之酒皆不言飲飲之可知此擬酳口故言飲是異於)
(獻酬酒故也云漿飲先言漿别於六飲也者按漿人云共王六飲水漿醴凉醫酏彼先云六飲後云水漿與此)
(先云漿不同故云先云漿别於六飲必别於六飲者彼六飲為渴而飲此漿為酳口故異之)凡宰夫
之具饌于東房(凡非一也飲食之具宰夫所掌也酒漿不在凡中者雖無尊猶嫌在堂)疏曰
(以其酒漿常在堂若不特言之則凡中不含之言謂酒漿仍在堂故上特言之)
右陳器饌記不授几異於醴也(疏曰決禮賓時公親授几也)無阼席(公不坐)亨于門外東方(必於門外者大夫之事也東方者主陽)疏曰按上經甸人亨(人之等亨人是七官不得言大夫之事言大夫之事者解亨在門外之禮也燕禮注云亨於門外臣所掌也言臣亦是大夫事少牢廩爨饔爨皆在門外亦大夫事特牲云主婦視饎爨于西堂下者以其無廩人主之故在内若然鄉飲酒雖是大夫之事以其取祖陽氣之始故亦於門内)司宮具几與蒲筵常緇布純加萑席尋玄帛純皆卷自末(司宮大宰之屬)
(掌宮廟者也丈六尺曰常半常曰尋純緣也萑細葦也末經所終有以識之必長筵者以有左右饌也今)
文萑皆為莞(疏曰燕禮注司宮天子曰小宰與此不同其義則一蓋彼是設尊故以小宰解之此設几)
(席故以太宰之屬解之按太宰之下有宫人掌宫中除汙穢之事即此司宮彼不言設几席者以天子具官别有司几筵又有小宰諸侯兼官故司宫兼司几筵及小宰也云丈六尺曰常半常曰尋者此皆無正文按周禮考工記云車有六等之數云軫崇四尺謂之一等又云戈長六尺六寸既建而迆之崇於軫四尺謂之二等人長八尺崇於戈四尺謂之三等殳長尋有四尺崇於殳四尺謂之四等車戟常崇于殳四尺謂之五等酋矛常有四尺崇于戟四尺謂之六等自軫至矛皆以四尺為差以是約之即知常是丈六尺尋是八尺也云萑細葦者以類言之其實全别此萑又與莞席之莞不同彼莞謂蒲也云有以識之者)
(席無異物為記但織之自有首尾可為記識耳云必以長筵者以有左右饌者賓在戶牖之間南面正饌在左庶羞在右雖不在席上皆陳於席前當席左右其間容人故必長筵也)宰夫筵出自東房筵本在房宰夫敷之也天子諸侯左右房(疏曰上云司宫具几筵具之在房宰夫敷之而已天子諸侯左右房以其言東房對西房若大夫士直有東房而已故直云在房也)
公如賓服迎賓于大門内不出大門降於國君(疏曰周禮司儀云將幣交擯三辭)
(車逆拜辱賓車進答拜又云致饔餼饗食皆如將幣之儀是國君來則出迎也)大夫納賓(大夫謂上)
(擯也納賓以公命)賓入門左公再拜賓辟再拜稽首(左西方賓位也辟逡)
(遁不敢當君拜也)公揖入賓從(揖入道之)及廟門公揖入(廟穪廟也)疏曰儀
(禮之内單言廟者皆據禰廟昏禮納采云至于廟記云凡行事必用昏昕受諸禰廟是也若非禰廟則言廟祧)
(若聘禮云不腆先君之祧問卿云受于祖廟之類是也但受聘在祖廟食饗在襧燕輕於食饗又在寢是其差)
(次也)賓入三揖(每曲揖及當碑揖相人偶)至于階三讓讓先升(疏曰曲禮云客若降)
(等則就主人之階主人固辭然後客復就西階此亦降等初即就西階者此君與客食禮禮之正彼謂大夫士)
(以小小燕食之禮故與此不同也)公升二等賓升遠下人君(疏曰亦取君行一臣行二之)
(義也)大夫立于東夾南西面北上(東夾南東西節也取節於夾明東於堂)疏曰
(此謂主國卿大夫立位序西為正堂序東有夾室立于夾室之南是東於堂也)士立于門東北
面西上統於門者非其正位辟賓在此(疏曰燕禮大射士在西方東面北上不統於門今在門東西)
(上宜東統於君而統於門者以賓在門西辟賓在此非正位故也)小臣東堂下南面西
上宰東夾北西面南上(宰宰夫之屬也古文無南上疏曰宰在北堂之南與夾室相)
(當故云夾北也云宰宰夫之屬者以經云南上則非止一人下文宰夫之官皆在其内亦於此立可知但宰尊)
(官反在小臣之下者以其小臣位在北堂南故先見之非謂尊卑先後為次也)内官之士在宰
東北西面南上(夫人之官内宰之屬也自卿大夫至此不先即位從君而入者明助君饗食賓)
自無事(疏曰周禮天官内宰下大夫掌王后已下彼天子内官諸侯未必有内宰以其言内官之士以士為)
(之明當天子内宰故鄭舉内宰況之也前聘時君迎客于大門内時卿大夫已下入廟即位者受聘事重非饗)
(食之事故先入廟即位此已下雖有宰及宰夫者皆有事及大夫匕牲士庶羞之等皆助君食賓非已之事故)
(後入也)介門西北面西上(西上自統於賓也然則承擯以下立于士西少進東上)疏曰
(介統於賓而西上則擯統於君而東上可知承擯以下既是有事之人又是大夫尊於士故知少進東上不言)
(上擯者上擯有事其位不定故不言)
右迎賓即位
公當楣北鄉至再拜賓降也公再拜(楣謂之梁至再拜者興禮俟賓嘉其)
來也公再拜賓降矣(疏曰至再拜者公方一拜賓即降公再拜者賓降後又一拜雖一拜本當再拜故皆以)
(再拜言之猶下侑幣之時公一拜賓降公再拜注云賓不敢俟成拜也鄭云公再拜賓降矣者謂至再拜則賓)
(降也)賓西階東北面答拜西階東少就主君敬也(疏曰答拜也並據公未降之前賓始)
(一拜公降一等間在一辭之中又辭而賓猶終降再拜稽首知者以下文賓栗階升不拜是已拜於下也擯者)
(辭拜於下之時其位在下故下記云卿擯由下)擯者辭(辭拜於下)拜也公降一等辭
曰寡君從子雖將拜興也(賓降再拜公降擯者釋辭矣賓猶降終其再拜稽首興起)
(也)賓栗階升不拜(自以己拜也栗寔栗也不拾級連步趨主國君之命不拾級而下曰辵)
辵勑略反(疏曰於堂下終為再拜稽首故於堂上不拜也云栗寔栗也者謂疾之意也云不拾級連步者曲)
(禮云拾級聚足連步以上鄭注云涉級聚足謂前足躡一等後足從之併此涉級也連步謂足相随不相過也)
(其連步據足而言涉級據階而說其實一也此等尋常升法此栗階據趨君命而上按燕禮記云凡君所辭皆)
(栗階注云栗蹙也謂越等急趨君命也又曰凡栗階不過二等注云其始升猶聚足連步越二等左右足各一)
(發而升堂是栗階之法也云不拾級而下曰辵者几升降有四種云辵者君臣急誎諍則越三等為辵階越一)
(等為歴階又有栗階又有連步為四等也)命之成拜階上北面再拜稽首(賓降)
拜主君辭之賓雖終拜於主君之意猶為不成(疏曰案論語孔子云拜下禮也今拜乎上泰也是以上文主)
(君雖辭賓猶終拜於下盡臣之禮為成拜而主君之意猶以為不成故命之升成拜賓遂主君之意故升更拜)
(也)
右拜至記卿擯由下不升堂也(疏曰此謂上擯擯詔賓主升降周還之事)
士舉鼎去鼏於外次入陳鼎于碑南南面西上右人抽扃
坐奠于鼎西南順出自鼎西左人待載(入由東出由西明為賓也今文)
(奠為委古文待為持疏曰次入謂序入也)雍人以俎入陳于鼎南旅人南
面加匕于鼎退(旅人雍人之屬旅食者也雍人言入旅人言退文互相備也出入之由亦如舉)
鼎者匕俎每器一人諸侯官多也(疏曰云旅人雍人之屬者即燕禮云尊士旅食于門西鄭云庶人在官者)
(是也云諸侯官多者按少牢云鼎序入雍正執一匕以從雍府執四匕以從司士合執二俎以從司士贊者二)
(人皆合執二俎以相從是大夫官少故每人兼執也)大夫長盥洗東南西面北上
序進盥退者與進者交于前卒盥序進南面匕(長以長幼也序)
猶更也前洗南(疏曰按鄉飲酒鄉射賓盥北面則此大夫亦皆北面可知云長以長幼也者若燕禮云命長)
(之類皆據長幼為長不謂衆中之長者也)載者西面(載者左人也亦序自鼎東西面於其前大夫匕)
則載之(疏曰前云左人待載其時鼎東南面今大夫鼎北面南匕之左人當載故序自鼎東西面於其前矣)
(俎正當鼎南則載者在鼎南稍東也)魚腊飪(飪孰也食禮宜孰饗有腥者)疏曰上云羹定肉謂之羹
(恐魚腊不在羹定之中故此特著魚腊飪以食禮尚孰故皆飪也又曰國語云王饗用體薦體薦則腥矣樂記)
(云大饗而俎腥魚是享禮有腥也)載體進奏(體謂牲與腊也奏謂皮膚之理也進其理本在前下)
大夫體七个(疏曰三牲與腊皆載體直言體不辨體形及數以下魚腸胃倫膚皆言七則此亦七體故鄭云)
(下大夫體七个按士虞記云升左肩臂臑肫骼脊脅七體彼喪禮用左又按鄉飲酒鄉射記皆云右胖進腠則)
(此亦用右胖肩臑臂肫骼脊脅可知既用右胖則左胖為庶羞其庶羞者此下大夫十六豆上大夫二十豆是)
(也若致飱及歸饔餼腥鼎皆無庶羞鄉飲酒鄉射燕禮大射雖同用狗一牲以其亨亨亦皆有庶羞也云進其)
(理本在前者此謂生人食法故進本本謂之上者若祭祀則進末少牢云進下鄭云變於食生是也)魚七
縮俎寢右右首也寢右進鬐也乾魚近腴多骨鯁(疏曰縮縱也魚在俎為縱於人亦横賓在戶牖)
(之間南面俎則東西陳之魚在俎首在右腹腴鄉南鬐脊也進脊在北鄉賓是取脊少骨鯁者以優賓也若祭)
(祀則進腴以鬼神尚氣腴者氣之所聚故少牢進腴是也)腸胃七同俎(以其同類也不異其牛羊)
腴賤也此俎實凡二十八(疏曰牛羊同是畜類又其腹腴賤故略之同俎也牛羊各有腸胃腸胃各七四七)
(二十八也但此腸胃與牲或同鼎同俎或别鼎别俎何者據此下文七鼎腸胃與牲别鼎别俎是其正法取其)
(鼎俎奇也少牢五俎腸胃與牲同鼎者以其有鮮獸若腸胃别鼎則六不得奇故并腸胃與牲同鼎有司徹亦)
(然此腸胃七者以其與牲體别鼎故取數於牲亦七少牢并腸胃於牲鼎故云腸三胃三取數於脊脅各三也)
(賓尸禮殺於正祭故腸胃各一既夕盛葬奠故腸胃五也)倫膚七(倫理也謂精理滑脆者今文倫或作)
論(疏曰倫膚謂豕之皮革為之但此公食大夫為賓用為美故膚與腸胃皆别鼎俎特牲腥有三鼎魚腊不)
(同鼎故膚從牲同鼎有司徹雖同少牢亦止三鼎而已羊豕魚皆一鼎故膚還從於牲鼎也又此膚與牲體之)
(數亦七而少牢膚九者此食禮故膚從體數少牢大夫之祭膚出下牲故取數於牲之體而九也)腸胃
膚皆横諸俎垂之(順其在牲之性也腸胃垂及俎拒疏曰腸胃得在牲而垂膚亦言順牲)
(之性者從多而言云垂及俎拒者少牢云腸三胃三垂及俎拒是也)大夫既匕匕奠于鼎
逆退復位事畢宜由便也士匕載者又待設爼(疏曰上文云士舉鼎又云左人待載下文云士設)
(俎于豆南是載者又待設俎可知也)
右鼎俎入
公降盥(將設醬)賓降公辭(辭其從已)卒盥公壹揖壹讓公升賓
升(揖讓皆壹殺於初古文壹皆作一)宰夫自東房授醯醬(授授公也醯醬以醯和醬)
(疏曰蒲筵於堂上戶牖之間南而設之乃設正饌於中席已東庶羞於中席已西按歸饔餼醯醢别知此不)
(别而以醯和醬者此經所陳物異者皆别器此醯醬下但言醬不别言醯明以醯和醬可知祭祀無此法以生)
(人尚褻味故有之)公設之(以其為饌本)賓辭北面坐遷而東遷所(東遷)
所奠之東側其故處(疏曰云東遷所者謂以西為上君設當席中故東遷之辟君設處側近也近其故處)
公立于序内西鄉不立阼階上示親饌(疏曰君之行事皆在阼階上今以設饌在戶西近)
(北故近阼北立是示親監饌也)賓立于階西疑立(不立階上以主君離阼也疑正立也自定)
(之貌今文曰西階)宰夫自東房薦豆六設于醬東西上韭菹以
東醓醢昌本昌本南麋臡以西菁菹鹿臡(醓醢醢有醓昌本昌蒲本)
菹也醢有骨謂之臡菁蓂菁菹也今文臡皆作麋(疏曰周禮醢人朝事之豆八此用其六彼注云醓肉汁也)
(昌本昌蒲根也又云細切為齏全物若䐑為菹齏菹之稱菜肉通此經言菹不言齏者齏菹麤細雖異通而言)
(之齏亦得為菹也蓂菁即蔓菁也)士設俎于豆南西上牛羊豕魚在牛
南腊腸胃亞之亞次也不言䋫錯俎尊也(䋫側耕反)疏曰上設豆䋫陳之下設黍稷錯陳
(之此設俎不䋫不錯者尊故也)膚以為特(直豕與腸胃東也特膚者出下牲賤)疏曰豕在牛羊之
(下為賤膚豕之所出故特之於俎東也)旅人取匕甸人舉鼎順出奠于其
所以其空也其所謂當門(疏曰前旅人以匕入加於鼎退出今還使之取匕前士舉鼎入今不使舉鼎出)
(者以其士載訖遂設俎於賓前事未畢故甸人舉鼎而出也)宰夫設黍稷六簋于俎
西二以並東北上黍當牛俎其西稷錯以終南陳(並併也今)
(文曰併古文簋皆作軌)大羹湆不和實于鐙宰右執鐙左執蓋由
門入升自阼階盡階不升堂授公以蓋降出入反位(大羹)
(湆煑肉汁也大古之羹不和無鹽菜瓦豆謂之鐙宰謂大宰宰夫之長也有蓋者饌自外入為風塵今文湆為)
汁又曰入門自阼階無升(疏曰宰位在東夾北西面南上今以蓋降出送於門外乃更入門反於東夾北位)
(也大羹不和質也鉶羹則調之以鹽菜云宰謂大宰宰夫之長者以單言宰諸侯三卿無大宰以司徒兼大宰)
(大宰之下有宰夫故云宰夫之長也)公設之于醬西賓辭坐遷之(亦東遷所)疏
(曰醬既東遷所今於醬西遷之明亦東遷所移之故醬處也)宰夫設鉶四于豆西東
上牛以西羊羊南豕豕以東牛鉶菜和羹之器(疏曰下記云牛藿羊苦豕薇)
(是菜和羹以此鉶盛之也據羹在鉶言之謂之鉶羹據器言之謂之鉶鼎正鼎之後設之謂之陪鼎入庶羞言)
(之謂之羞鼎其實一也)飲酒實于觶加于豐(豐所以承觶者也如豆而卑)宰夫
右執觶左執豐進設于豆東(食有酒者優賓也設于豆東不舉也燕禮記曰凡奠)
者於左(疏曰云食有酒者優賓也者按下文宰夫執漿飲賓興受唯用漿酳口不用酒今主人猶設之是優)
(賓也燕禮主人奠於薦左賓不飲取奠於薦右此酒不用故亦奠於豆東酒義雖異不舉是同然無凡奠者於)
(左之文鄭注蓋引鄉飲酒鄉射記文而傳寫者之誤也)宰夫東面坐啓簋會各卻
于其西會簋蓋也亦一一合卻之各當其簋之西(疏曰云亦一一合卻之者卻者仰也簋蓋有六兩)
(兩皆相重而仰之謂之卻合故云一一卻合之各當其簋之西為兩處亦者亦少牢故少牢云佐食啟會蓋二)
(以重設于敦南也)
右設正饌記贊者盥從俎升俎其所有事(疏曰豆亦從下升不言從者贊者不佐祭豆直佐祭俎也經云三牲之肺不離贊者辯取之壹以授賓是黍稷亦贊祭不從升者黍稷設之在後故也黍稷雖後升先祭者以其先食黍稷後食肉故也)上贊下大夫也(上謂)
(堂上擯贊者事相近以佐上下為名)鉶芼牛霍羊苦豕薇皆有滑(藿豆葉也)
苦苦荼也滑堇荁之屬今文苦為芐(疏曰士虞記云鉶芼用苦若薇有滑夏用葵冬用荁鄭注云荁堇)
(類也乾則滑夏秋用生葵冬春用乾荁此經云皆有滑不言所用之物故取彼記解之云之屬者其中兼有葵也)
贊者負東房南面告具于公(負東房負房戶而立也南面者欲得鄉公與賓也)
(疏曰經直云負東房鄭知負房戶而立者以公在東序内賓在戶西雖告具于公且欲使賓聞之故知於房近)
(西是以云得鄉公與賓也)公再拜揖食(再拜拜賓饌具)賓降拜(答公拜)公辭賓
升再拜稽首(不言成拜降未拜)賓升席坐取韭菹以辯擩于醢
上豆之間祭(擩猶染也今文無于)贊者東面坐取黍實于左手辯
又取稷辯反于右手興以授賓賓祭之(取授以右手便也賓亦興受坐)
(祭之於豆祭也獨云贊興優賓也少儀曰受立授立不坐)疏曰此所授者皆謂遠賓者菹醢及鉶皆不言授
(者以其近賓取之易也按曲禮云殽之序辯祭之故知雖不授亦祭之也經直云祭知祭之於豆祭者按少牢)
(云尸取韭菹辯㨎于三豆祭于豆間故也云獨云贊興優賓者欲見賓坐而不興是優賓其實俱興也引少儀)
(者欲見贊興賓亦興之義以其賓坐贊亦坐故也)三牲之肺不離贊者辯取之
壹以授賓(肺不離者刌之也不言刌刌則祭肺也此舉肺不離而刌之便賓祭也祭離肺者絶肺祭)
也壹猶稍也古文壹作一(疏曰少儀云牛羊之肺離而不提心鄭云提猶絶也刌離之不絶中央少者此即)
(為食而舉肺也少牢云舉肺一長終肺祭肺三皆切之是祭肺切舉肺不切也此肺雖不離而刌之與祭肺同)
(其實舉肺故不言刌將祭之時則絶末而祭之與祭肺異也凡舉肺有二名一名離肺亦名舉肺祭肺亦名刌)
(肺也)賓興受坐祭(於是云賓興受坐祭重牲也賓亦每肺興受祭於豆祭)捝手扱上
鉶以柶辯擩之上鉶之間祭(扱以柶扱其鉶菜也捝拭也拭以巾)疏曰此云上
(鉶之間祭者著其異於餘者餘祭於上豆之間此鉶別自祭鉶間云挩拭也拭以巾者案内則左佩紛帨帨即)
(佩巾而云挩拭拭手以巾似帨不名巾者本名帨者以拭手為名其實名巾故鄭舉其實稱也此有四鉶而云)
(扱上鉶辯擩則唯有一柶優賓故用一柶而已少牢一鉶祭神故宜各有柶也)祭飲酒於上豆
之間魚腊醬湆不祭不祭者非食物之盛者(疏曰魚腊湆醬非盛者在正饌之内故不)
(祭若入庶羞則祭之下文辯取庶羞之大興一以授賓賓受兼壹祭之少儀云祭膴膴詁為大魚肉之臠是亦)
(祭之也)
右賓祭正饌
宰夫授公飯粱公設之于湆西賓北面辭坐遷之(既告具矣)
(而又設此殷勤之加也遷之遷而西之以其東上也疏曰知遷而西者以其加饌與庶羞並列也知粱東上)
(者下文宰夫膳稻于粱西是以粱在東為上也)公與賓皆復初位(位序内階西)疏曰上公
(設醬時立于序内賓立于階西此云公與賓復初位故知公還在序内賓還在階西也)宰夫膳稻
于粱西膳猶進也進稻粱者以簠(疏曰知進稻以簠者下記云簠有蓋幂鄭注云稻粱將食乃設去)
(會於房蓋以幂上云設黍稷訖云卻會此稻粱不云卻會者先於房去之故也)士羞庶羞皆有
大蓋執豆如宰(羞進也庶衆也進衆珍味可進者也大以肥美者特為臠所以祭也魚或謂之)
(膴膴大也唯醢醬無大如宰如其進大羹湆右執豆左執蓋)䟽曰云皆有大者中有二物三物之肉兼有魚
(也云魚或謂之膴膴大也者有司徹云尸俎五魚侑主人皆一魚皆加膴祭于其上是也少儀云膴祭也云唯)
(醢醬無大者鄭注周禮醢人作醢之法先膊乾其肉乃後莝之雜以粱麴及鹽漬以美酒塗置甀中百日則成)
(矣何大臠之有也醬則醢也亦無大臠也)先者反之由門入升自西階(庶羞多羞)
人不足則相授於階上復出取也(疏曰反之者以其庶羞十六豆羞人不足故先至者反取之下文云先者)
(一人升設於稻南其人不反則此云先者反之謂第二已下為先者也)先者一人升設于
稻南簋西間容人(簋西黍稷西也必言稻南者明庶羞加不與正豆併也間容人者賓當從)
間往來也(疏曰稻與庶羞俱是加稻在黍稷西近北庶羞繼而南陳俱在黍稷正饌之西是不與正豆併也)
(賓當從間往來則下文賓左擁簠粱右執湆以降公辭升反奠于其所是也)旁四列西北上
不統於正饌者雖加自是一禮是所謂羹胾中别(疏曰曲禮云左殽右胾彼云殽骨體也此肉謂之羹亦一)
(也殽為正饌胾為切肉則庶羞分置左右此亦正饌在東庶羞在西間容人是中别也)膷以東臐
膮牛炙(膷臐膮今時臛也牛曰膷羊曰臐豕曰膮皆香美之名也古文膷作香臐作薰)炙南醢
以西牛胾醢牛鮨(先設醢䋫之以次也内則謂鮨為膾然則膾用鮨今文鮨作鰭)疏曰此
(云先設醢䋫之以次而特牲注云以有醢不得䋫也與此違者大凡醢配胾是其正而醢卑于胾今牛羊豕胾)
(皆在醢下者直是䋫之次非尊卑之列特牲以一有醢若䋫之當醢在胾上不成錯故不得䋫少牢四豆羊胾)
(醢故得䋫而錯與此同也)鮨南羊炙以東羊胾醢豕炙炙南醢以西
豕胾芥醬魚膾(芥醬芥實醬也内則曰膾春用葱秋用芥)衆人騰羞者盡階
不升堂授以蓋降出(騰當作媵送也授授先者一人)
右設加饌記簠有蓋幂(稻粱將食乃設去會於房蓋以幂幂巾也今文或作)
幕(疏曰簠簋相將簋既有會明簠亦有會可知但黍稷先設故卻會於敦南簠盛稻粱將食乃設故鄭)
(云去會于房蓋以幂至於陳設幂亦去之經云有蓋幂者據出房未設而言)凡炙無醬(已有)
鹹和(疏曰云凡者欲解儀禮一部之内牛羊豕炙皆無醬云已有鹹和者若今人食炙然)
贊者負東房告備于公(復告庶羞具者以其異饌)贊升賓(以公命命賓升席)
(疏曰前設饌訖贊者告具于公公再拜揖食此使贊升賓者以其禮殺故也是以上文正饌公先拜賓答拜此)
(賓先拜公公答拜為異也)賓坐席末取粱即稻祭于醬湆間(即就也祭稻粱)
不以豆祭祭加宜於加(疏曰下文云賓三飯以湆醬注云每飯歠湆以肴擩醬食正饌也又云不以湆醬注)
(云不復用正饌也則此湆醬是正饌而云加者以在正饌之上得與正饌為本故名正饌其實是正饌之加故)
(公親設之也)贊者北面坐辯取庶羞之大興一以授賓賓受
兼壹祭之(壹壹受之而兼一祭之庶羞輕也自祭之於膷臐之間以異饌也)疏曰壹壹受之而兼
(一祭之庶羞輕也者决上三牲之脯祭之今此祭庶羞并之故云輕也不云於豆祭而云於膷臐之間以祭宜)
(於加故也)
右賓祭加饌
賓降拜(拜庶羞)公辭賓升再拜稽首公答再拜賓北面自
間坐左擁簠粱右執湆以降(自間坐由兩饌之間也擁抱也必取粱者公所設也)
(以之降者堂尊處欲食於階下然也)公辭賓西面坐奠于階西東面對西
面坐取之栗階升北面反奠于其所降辭公(奠而後對成其意也)
(降辭公敬也必辭公者為其尊而親臨已食侍食贊者之事)疏曰云成其意者謂成其食降階下之意故奠
(乃對此决下文大夫相食賓執粱與湆之西序端主人辭賓反之而不奠也)公許賓升公揖
退于箱箱東夾之前俟事之處(疏曰按爾雅有東西廂曰廟其夾皆在序外故也知是俟事之處者)
(正以此文公揖退于廂而俟賓食即待事之處也)擯者退負東塾而立(無事)賓坐
遂卷加席公不辭贊者以告公公聽之重來優賓(疏曰公既在序外賓食在戶西若不告)
(公公何以知之明知贊者告公也公來則勞賓不來則賓不勞故不來者所以優饒賓也)賓三飯以
湆醬(每飯歠湆以肴擩醬食正饌也三飯而止君子食不求飽不言其肴優賓)疏曰曲禮三飯主人延
(客食胾然後辯殽與此不同者此為禮食故先食殽彼大夫士與客燕食則先食胾故不同也又昏禮同牢云)
(贊爾黍授肺脊皆食以湆醬皆祭舉食舉也注云皆食食黍也以用也用者謂歠湆𠯗醬而不食殽者此公食)
(賓禮解體折節明食殽可知彼豚解者皆不食故不食殽也彼又云三飯卒食注同牢示親不主為食起三飯)
(而成禮故不食殽也但湆言啜淡故也醬言擩鹹故也云不言其殽優賓者特牲少牢尸食時舉殽皆言次第)
(此不言者任賓取之是優賓也)宰夫執觶漿飲與其豐以進(此進潄也非為卒食)
(為將有事緣賓意欲自潔清)賓捝手興受(受觶)宰夫設其豐于稻西(酒在)
東漿在西是所謂左酒右漿(疏曰酒在東者上飲酒實于觶宰夫設于豆東是也漿在西者即此經設於稻)
(西是也曲禮云酒漿處右彼注云此言若酒若漿耳兩有之則左酒右漿也)庭實設(乘皮)賓坐
祭遂飲奠於豐上(飲漱)
右賓正食
公受宰夫束帛以侑西鄉立(束帛十端帛也侑猶勸也主國君以為食賓殷勤之)
(意未至復發幣以勸之欲用深安賓也西鄉立序内位也受束帛于序端)疏曰上文公設醬公立于序内西
(鄉此經亦云西鄉立故知亦在序内位也大射禮公凡受于序端故每云公之所受者皆約之受於序端)賓
降筵北面以君將有命也北而於西階上(疏曰以君將有束帛侑食之命故於西階上待之)擯
者進相幣(為君釋幣辭於賓)賓降辭幣升聽命(降辭幣主國君又命之升聽命)
釋許辭(疏曰云主國君又命之升知者約聘禮禮賓賓降辭幣公降一等辭東階升聽命是也)降拜
(當拜受幣)公辭賓升再拜稽首受幣當東楹北面(主國君南面授之當)
(東楹者欲得君行一臣行二也)退西楹西東面立(俟主國君送幣也退不負序以將降)疏
(曰聘禮公拜貺賓三退負序不言辟者以執圭將進授之此公拜送幣賓在階西不負序者以將降故也)公
壹拜賓降也公再拜(賓不敢俟成拜)介逆出(以賓事畢)賓北面揖執
庭實以出(揖執者示親受)公降立(俟賓反)上介受賓幣從者訝受
皮從者府史之屬訝迎也今文曰梧受(疏曰此子男小聘使大夫士介一人而已此時已受賓幣故知訝)
(受者非士介是府史之屬也)
右侑幣
賓入門左沒霤北面再拜稽首(便退則食禮未卒不退則嫌更入行拜若欲從)
此退(疏曰云便退則食禮未卒不退則嫌者此鄭探解賓意食禮自有常法三飯之後當受侑幣送庭實出)
(更入以終食禮若便退則食禮未卒不退則有貪食之嫌是以更入行拜示將辭之意待公設辭而後留也)
公辭(止其拜使之卒食)揖讓如初(如初入也)升賓再拜稽首公答再
拜賓拜拜主國君之厚意賓揖介入復位(疏曰上文云介逆出下更云介逆出明知中間介復入可知但)
(復入之節當此賓入之時也)賓降辭公如初(將復食)賓升公揖退于箱
賓卒食會飯三飲(卒已也己食會飯三漱漿也會飯謂黍稷也此食黍稷則初時食稻粱)
(疏曰知會飯是黍稷者上文云宰夫東面坐啓簋會各卻於其西此云食會飯故知是黍稷也前賓三飯不云)
(會以其簋盛稻粱稻粱無會故鄭云比食黍稷則初時食稻粱矣)不以醬湆(不復用正饌也初時)
(食加飯用正饌此食正飯用庶羞互相成也後言湆或時後用)疏曰上文賓三飯以湆醬注云每飯歠湆以
(殽擩醬是正饌稻粱是加此云卒食會飯三飲不以醬湆鄭意以黍稷是其正庶羞是其加是互相成也上文)
(賓三飯以湆醬先言湆後言醬是先用湆此後言湆或容前三飯後用湆故作文有先後也)挩手興
北面坐取粱與醬以降西面坐奠于階西(示親徹也不以出者非所)
當得又以已得侑幣(疏曰云不以出者决士昏禮賓取脯出以授從者彼是己所當得此非特己得侑幣下)
(文有司卷三牲之俎歸于賓館亦是己所當得鄭不言三牲而言侑幣者據己得者而言之)東面再
拜稽首卒食拜也不北面者異於辭(疏曰上文賓受侑幣出更入門左拜其時辭欲退猶待公留故)
(北面此卒食禮終故東面)公降再拜(答之也不辭之使升堂明禮有終)
右卒食
介逆出賓出公送于大門内再拜賓不顧(初來揖讓而退不顧退禮)
(略也示難進易退之義擯者以賓不顧告公公乃還也)有司卷三牲之俎歸于賓館(卷猶收也)
(無遺之辭也三牲之俎正饌尤尊盡以歸賓尊之至也歸俎者實于篚它時有所釋故)疏曰此無肵俎而言卷三牲之俎不
(言用俎鄭云實于篚按士虞禮亦無肵俎尸舉牲體皆盛於籠吉凶雖不同無肵俎是一故知同用篚也特牲及士虞尸卒食)
(取俎歸於尸三个是有所釋此無所釋故稱卷也彼注云釋猶遺也遺者君子不盡人之歡不竭人之忠也)魚腊不
與(以三牲之俎無所釋故也禮之有餘為施惠不言腸胃膚者在魚腊下不與可知也古文與作豫)
右賓出
明日賓朝服拜賜于朝拜食與侑幣皆再拜稽首(朝謂大門)
外(疏曰云朝謂大門外者以其經云拜賜于朝無賓入之文又聘禮以柩造朝亦無喪入之文也此食禮拜)
(侑幣聘禮歸饔餼直言拜饔與餼不拜束帛者彼使人致之故不拜此食禮君親賜故拜之)訝聽之
受其言入告出報也此下大夫有士訝(疏曰周禮掌訝大夫有士訝此篇是子男使下大夫小聘故云此下)
(大夫有士訝也)
右拜賜
上大夫八豆八簋六鉶九俎魚腊皆二俎(記公食上大夫異於下大)
(夫之數豆加葵菹蝸醢四四為列俎加鮮魚鮮腊三三為列無特)疏曰云豆加葵菹蝸醢者按周禮醢人朝
(事之豆云韭菹醓醢昌本麋臡菁菹鹿臡茆菹麋臡上文下大夫之豆用其六仍有茆菹麋臡今上大夫八豆)
(不取之而取饋食之豆葵菹蝸醢者按少牢饋食四豆二豆用葵菹嬴醢二豆用韭菹醓醢注云韭菹醓醢朝)
(事之豆也而饋食用之豊大夫禮則此公食大夫兼用饋食之豆亦是豊大夫禮也云俎加鮮魚鮮腊者上文)
(下大夫七俎牛羊豕魚腊腸胃與膚此云九俎明加鮮魚鮮腊云無特者陳饌要方上七俎者東西兩行為六)
(俎一俎在特于俎東此九俎為三行故無特雖無特膚亦為下)魚腸胃倫膚若九若十
有一下大夫則若七若九(此以命數為差也九謂再命者也十一謂三命者也七謂)
(一命者也九或上或下者再命謂小國之卿次國之大夫也卿則曰上大夫則曰下大國之孤視子男)疏曰
(云此以命數為差也者按周禮典命公侯伯之卿三命大夫再命士一命子男之卿再命大夫一命士不命則)
(諸侯之臣分為三等三命再命一命不命與一命同此經魚腸胃倫膚亦分為三等有十一有九有七則十一)
(當三命九當再命七當一命若然惟有上下二文者以公侯伯之大夫與子男之卿同再命卿爵尊為上大夫)
(爵卑為下則上言若九者子男之卿也下言若九者公侯伯大夫也故鄭云卿則曰上大夫則曰下云大國之)
(孤視子男者此經唯見三命以下故鄭併論及之案周禮典命大國之孤四命又大行人云大國之孤執皮帛)
(以繼子男又云其他皆視小國之君若然孤與子男同十三侯伯十五上公十七差次可知)庶羞西
東毋過四列謂上下大夫也古文毋為無(疏曰上文云庶羞旁四列此上大夫饌内言庶羞西)
(東毋過四列則東西横行上下大夫皆四以為行下大夫四四十六東西四行南北亦四行上大夫東西四行)
(南北五行矣)上大夫庶羞二十加於下大夫以雉兔鶉鴽(鴽無)
母(疏曰云鴽無母者按爾雅釋鳥云鴽鴾母郭氏曰䳺也青州人呼曰鴾母莊子云田鼠化為鶉淮南子云)
(蝦䗫所化也月令曰田鼠化為鴽然則鴽鶉一物也)
右食上大夫禮記上大夫蒲筵加萑席其純皆如下大夫純(謂三命大夫也孤為賓則莞筵紛純加繅席畫純也)疏曰經云上大夫不辨命數(則子男之卿再命其席亦同下大夫鄭言謂三命大夫者欲見公侯伯之卿三命亦與子男下大夫同公之孤四命其席則異按周禮司几筵云筵國賓于牖前莞筵紛純加繅席畫純與此記三命已下席不同故知彼國賓謂筵孤也無正文故云則也)上大夫庶羞酒飲漿飲庶羞可也(於食庶羞宰夫又設酒漿以之食庶羞可也以優賓)疏曰上經云上大夫庶羞二十豆此復記之(者欲見上大夫食加饌之時得兼食庶羞其時宰夫更設酒飲漿飲以優賓也)拜食與侑幣皆再拜稽首(嫌上大夫不稽首)
若不親食謂主國君有疾病若他故(疏曰疾病之外别云他故者君有死喪之事故聘禮云主人)
(畢歸禮賓唯饔餼之受謂畢致饗食但賓不受之)使大夫各以其爵朝服以侑
幣致之(執幣以將命)豆實實于罋陳于楹外二以並北陳簋
實實于筐陳于楹内兩楹間二以並南陳(陳罋筐於楹間者象授受)
(於堂中也南北相當以食饌同列耳罋北陳者變於食罋數如豆醢芥醬從焉筐米四今文並作併)疏曰云
(南北相當以食饌同列耳者按上文正食之時黍稷亦南陳今於楹間陳筐米亦南陳是正食及此饌同列也)
(云罋北陳者變於食者上文正食之時宰夫自東房薦豆六設於醬東西上陳之今於楹間二以併北陳是變)
(於食也菹醢各異物不可同罋故罋數如豆上大夫八豆則八罋下大夫六豆則六罋庶羞之醢同是醬類故)
(使之相從但庶羞之醢更與别種宜同一罋芥醬宜亦一罋知有芥醬者以其有生魚故也上文上大夫八簋)
(今乃生致之黍稷宜各一筐稻粱又二筐故云筐米四)庶羞陳于碑内(生魚也魚腊從焉上)
大夫加鮮魚鮮腊雉兔鶉鴽不陳于堂辟正饌(疏曰上文魚膾是魚之中膾者皆是生魚也按鄭注周禮云)
(燕人膾魚方寸切其腴以㗖所貴是也此則全生不膾何者本膾在豆與胾炙俱設今胾炙在牲未殺膾全不)
(破可知然庶羞之内衆羞俱有鄭獨云生魚者以其胾炙在牲不殺於此無矣雖有乾腊雉兔之等以生魚為)
(主也云魚腊從焉者雖無三牲之肉有乾魚腊可知云上大夫加鮮魚鮮腊雉兔鶉鴽者以其下大夫七鼎無)
(鮮魚鮮腊上大夫九鼎加鮮魚鮮腊可知雉兔鶉鴽亦生致之矣庶羞本在堂上正饌之西今在碑内故云辟)
(正饌也不陳於碑南者以其本合在堂今宜近堂故在碑北)庭實陳于碑外(執乘皮者也不)
參分庭一在南者以言歸宜近内(疏曰庭實正法皆參分庭一在南而陳之昏禮記納徵執皮者是也今云)
(碑外繼碑而言是近北矣彼陳於主人之庭擬與賓向外故近南此陳於客館擬與賓入内故鄭云以言歸故)
(在内也)牛羊豕陳于門内西方東上(為其踐汙館庭使近外)疏曰上庶羞與
(庭實在碑之内近内陳之此牛羊豕陳於門内繼門言之是為其踐汙館庭也若然致饔餼牛羊豕亦在此彼)
(不言者以饔餼有腥有熟其主者近門是其常故略之此既不殺宜近内故决之也)賓朝服以受
如受饔禮朝服食禮輕也(疏曰歸饔餼時卿韋弁賓皮弁受)無儐(以己本宜往)疏曰主君
(無故速賓在廟行食禮而有侑幣賓無儐法主君有故政食禮并有侑幣亦不合有儐故云以己本宜往)明
日賓朝服以拜賜于朝訝聽命賜亦謂食侑幣(疏曰上速賓食時拜食與侑)
(幣今亦然故云亦)
右不親食
大夫相食親戒速(記異於君者也速召也先就告之歸具既具復自召之)疏曰經大夫親
(戒速决君不親戒速以下諸文亦皆異故云記異於君者也云先就告之歸具既具復自召之者以其戒具兩)
(有皆親為之與鄉飲酒鄉射同故彼二文皆云戒賓既歸布筵設尊乃親速賓是也)迎賓于門外
拜至皆如饗拜(饗大夫相饗之禮也今亡古文饗或作鄉)降盥受醬湆侑幣
束錦也皆自阼階降堂受授者升一等(皆者謂受醬受湆受幣也侑用)
(束錦大夫文也降堂謂止階上今文無束)賓止也主人三降賓不從(疏曰上文鄭注皆者謂受醬受)
(湆受幣皆自阼階降此云主人三降即上三者不數主人降盥者按鄉飲所言降盥者皆為洗爵故賓從降此)
(降盥不為洗爵故鄭不數之聘禮致饔餼賓降堂受老束錦大夫止注云止不降使之餘尊此賓不降者雖賓)
(主敵以主人降堂不至地故賓止不降也)賓執粱與湆之西序端(不敢食於尊處)疏
(曰此兩大夫敵故之西序端上公食大夫大夫降階下臣卑故也)主人辭賓反之卷加
席主人辭賓反之辭幣降一等主人從(從辭賓降)受侑幣再
拜稽首主人送幣亦然敵也(疏曰按郊特牲云大夫之臣不稽首非尊家臣以辟君)
(也又按左氏傳哀十七年公會齊侯盟于蒙孟武伯相齊侯稽首公拜齊人怒武伯曰非天子寡君無所稽首)
(若然臣於君乃稽首平敵相於當頓首今言敵而稽首者以食禮相尊敬雖敵亦稽首與臣拜君同故也)辭
於主人降一等主人從(辭謂辭其臨已食)卒食徹于西序端(亦親)
(徹)東面再拜降出(拜亦拜卒食)其他皆如公食大夫之禮(疏曰)
(云其他謂豆數俎體陳設皆不異上陳但禮異者謂親戒速君則不親迎賓公不出此大夫出大門公受醬湆)
(幣不降此大夫則降也公食大夫大夫降食於階下此言西序端上公食卷加席公不辭此則辭之皆是異也)
若不親食則公作大夫朝服以侑幣致之(作使也大夫有故君必使)
(其同爵者為之致禮列國之賓來榮辱之事君臣同)賓受于堂無儐(與受君禮同)疏曰聘禮
(賓受致饔幣云堂中西北面注趨主君之命也堂中西中央之西此雖無儐受幣亦與之同也)
右大夫相食禮
邦國禮四之下
公食大夫義
食禮公養賓養賢一也親之故愛之愛之故養之養之
故食之食而弗愛猶豢之也愛而弗敬猶畜之也饗禮
敬之至也食禮愛之至也饗為愛弗勝其敬食為敬弗
勝其愛文質之辨也公使大夫戒必以其爵恭也已輕
則卑之已重則是以其貴臨之也賓三辭聽命言是禮
之貴弗敢當也弗敢當故難進也公迎賓于大門内非
不能至于外也所以待人君之禮也臣之意欲尊其君
子之意欲尊其父故迎賓于大門内所以順其為尊君
之意也三揖至于階三讓而升堂充其意諭其誠也於
廟用祭器誠之盡也君子於所尊敬不敢狎不敢狎故
神明之神明之故忠臣嘉賓樂盡其心也大夫立于東
夾南西面北上士立于門東北面西上小臣東堂下南
面西上宰東夾北西面南上内官之士在宰東北西面
南上百官有司備以樂養賢也設筵加席几致安厚之
義也公設醬然後宰夫薦豆菹醢士設俎公設大羹然
後宰夫設鉶啓簋言以身親之也賓徧祭公設粱宰夫
膳稻士膳庶羞為殷勤也賓三飯粱以湆醬以君子之
厚己也賓必親徹有報之道也庭實乘皮侑以束帛雖
備物猶欲其加厚焉也公拜送終之以敬也有司卷三
牲之俎歸于賓館不敢䙝其餘也上大夫八豆八簋六
鉶九俎庶羞二十其餘衰見是德之殺也君子言之曰
愛人者使人愛之者也敬人者使人敬之者也親人者
使人親之者也自卑者使人尊之者也是故公養賓國
養賢其義一也未有愛之敬之親之尊之而其位不安
者也未有不愛不敬不尊不親而能長有其國者也將
由乎好德之君則將怡焉唯恐其不足於禮將由乎驕
慢之君則將曰是食於我而已矣故禮君子所不足小
人所泰餘也孔子食於少施氏將祭主人辭曰不足祭
也將飱主人辭曰不足飱也孔子退曰吾食而飽少施
氏有禮哉故君子難親也將親之舍禮何以哉(劉敞補)
邦國禮五之上
諸侯相朝禮
集補經
凡諸侯之邦交歲相問也殷相聘也世相朝也(小聘曰問殷中)
(也久無事又於殷朝者及而相聘也父死子立曰世凡君即位大國朝焉小國聘焉此皆所以習禮考儀正刑)
一德以尊天子也必擇有道之國而就脩之(疏曰云小聘曰問者聘禮文故彼云小聘曰問不享是也大聘)
(使卿小聘使大夫也聘義王制皆云三年一大聘此不言三年而云殷者欲見中間久無事及殷朝者來及亦)
(相聘故云殷不云三年也若然聘義與王制皆云比年一小聘此云歲相問不云比年者取歲歲之義也父死)
(子立曰世是繼世之義也)大行人諸侯相見必告于禰(疏曰下文云反必親告于)
(祖禰出時宜亦告祖禰為道近故或唯告禰)朝服而出視朝(朝服為事故也)疏曰事謂或
(會或弔之事諸侯朝服玄冠緇衣素裳以諸侯朝天子冕而出視朝為將廟受尊敬天子習其禮故著冕服諸)
(侯相朝雖在廟受降下天子不敢冕服唯服臨朝聽事之服熊氏又云此朝服謂皮弁服以天子用以視朝故)
(謂之朝服論語云吉月必朝服而朝注云朝服皮弁服是也必知朝服皮弁服者聘禮諸侯相聘皮弁服明相)
(朝亦皮弁服此義為勝也)命祝史告于五廟所過山川(諸侯五廟山川所不過則)
(不告貶於適天子也)亦命國家五官道而出反必親告于祖禰乃
命祝史告至于前所告者而后聽朝而入(五官五大夫典事者命者)
勑之以其職道祖道也反必親告祖禰同出入禮(疏曰案大宰云建其牧立其監設其參傳其伍是諸侯有)
(三卿五大夫出入所告理不容殊而諸侯相見出不云告祖者或道近變其常禮耳故反必親告祖禰以明出)
(入之告其禮不殊也)曾子問凡諸公相為賓(謂相朝也)主國五積三問
皆三辭拜受皆旅擯再勞三辭三揖登拜受拜送(積子賜反)
後皆同旅如字又音臚力於反(賓所停止則積間闊則問行道則勞其禮皆使卿大夫致之從來至去數如)
(此也三辭辭其以禮來於外也積問不言登受之於庭也鄭司農云旅讀為旅於泰山之旅謂九人傳辭相授)
(於上下竟問賓從末上行介還受上傳之玄謂旅讀為鴻臚之臚臚陳之也賓之介九人使者七人皆陳擯位)
(不傳辭也賓之上介出請使者則前對位皆當其末擯焉三揖謂庭中時也拜送送使者)傳直專反疏曰
(積者遺人所云十里有廬廬有飲食三十里有宿宿有委五十里有市市有積是也問者問不恙也勞謂勞苦)
(之云皆使卿大夫致之者案聘禮遣卿行勞禮臣來尚遣卿勞明君來遣卿勞可知此再勞一勞在境一勞在)
(遠郊皆使卿其近郊勞當主君親為之也其積問當使大夫故下句云致飱如致積之禮注云俱使大夫禮同)
(也知致飱使大夫者見聘禮宰夫朝服設飱宰夫即大夫問亦小禮明亦使大夫也先鄭以為旅擯與交擯同)
(之後鄭不從者此臣禮云旅擯下文云主君郊勞交擯三辭明其别旅直陳擯介不傳辭交則一往一來傳辭)
(也後鄭謂旅讀為鴻臚之臚臚陳之者案爾雅釋詁云尸旅陳也釋言云豫臚叙也注云皆陳叙也後鄭不從)
(旅大山之旅從臚者欲取叙義也云賓之介九人者自從公介九人之禮云使者七人者自從降二等之禮云)
(皆陳擯位不傳辭以下皆約聘禮主君大門内迎聘賓之位也云三揖謂庭中時者如聘禮入門揖當曲揖當)
(碑揖是也)主君郊勞交擯三辭車逆拜辱三揖三辭拜受車
送三還再拜(主君郊勞備三勞而親之也鄭司農云交擯三辭謂賓主之擯者俱三辭也車逆主)
(人以車迎賓於館也拜辱賓拜謝辱也玄謂交擯者各陳九介使傳辭也車迎拜辱者賓以主君親來乘車出)
(舍門而迎之若欲遠就之然後見之則下拜迎謝其自屈辱來也至去又出車若欲遠送然主君三還辭之乃)
(再拜送之也車送迎之節各以其等則諸公九十步立當車軹也三辭重者先辭辭其以禮來於外後辭辭升)
堂(疏曰云備三勞而親之者大行人有三問三勞之文也先鄭云車逆主人以車迎賓於館也拜辱賓拜謝)
(辱也後鄭不從者此直是備三勞既來至國何有輒迎賓於館乎後鄭謂各陳九介者以其在道俱不為主又)
(非主君從賓之禮故無五擯之事而各陳九介其位主君至館大門外北面而陳此九介去門九十步東面賓)
(在大門内於門外之東亦陳九介西面云立當車軹也者賓主俱立當軹大行人文云後辭辭升堂者案鄉飲)
(酒禮主人取爵降洗賓降主人坐奠爵于階前辭注云事同曰讓事異曰辭禮升堂是事同不云讓而云辭者)
(此賓主敵者主人之意欲有受於庭之心故從事異曰辭是以下諸公之臣等升堂皆云讓依事同曰讓非敵)
(故聘義云三讓而後傳命三讓而後入廟門並事異不云辭者欲取致尊讓之意變文耳又記文非正經故不)
(為例也)致館亦如之(館舍也使大夫授之君又以禮親致焉)疏曰聘禮云大夫帥至館卿致
(之以此知先遣大夫授館也此大夫亦應是卿上主君郊勞此親致館故知亦如之也凡云致者皆有幣以致)
(之致之使若已有然也)致飱如致積之禮(俱使大夫禮同也飱食也小禮曰飱大禮曰饔)
餼(疏曰上公飱五牢賓始至之禮欲致館後即言之云如致積之禮者積在道已致故云如之云飱食也者)
(以其芻薪米禾食之類故云食也聘禮使宰夫設飱禮物又少故曰小禮饔餼有腥有牽芻薪米禾又多故曰)
(大禮)及將幣交擯三辭車逆拜辱賓車進答拜三揖三讓
每門止一相及廟唯上相入賓三揖三讓登再拜授幣
賓拜送幣每事如初賓亦如之及出車送三請三進再
拜賓三還三辭告辟授音受賓音擯辟音避(鄭司農云交擯擯者交也賓車進答拜賓)
(上車進主人乃答其拜也及出車送三請主人三請留賓也三進進隨賓也賓三還三辭告辟賓三還辭謝言)
(已辟去也玄謂既三辭主君則乘車出大門而迎賓見之而下拜其辱賓車乃前下答拜也三揖者相去九十)
(步揖之使前也至而三讓讓入門也相謂主君擯者及賓之介也謂之相者於外傳辭耳入門當以禮詔侑也)
(介紹而傳命者君子於其所尊不敢質敬之至也每門止一相彌相親也君入門介拂闑大夫中棖與闑之間)
(士介拂棖此為介鴈行相隨也止之者絶行在後耳賓三揖三讓讓升也登再拜授幣授當為受主人拜至且)
(受玉也每事如初謂享及有言也賓當為儐謂以鬱鬯禮賓也上於下曰禮敵者曰儐禮器曰諸侯相朝灌用)
(鬱鬯無籩豆之薦謂此朝禮畢儐賓也三請三進請賓就車也主君每一請車一進欲遠送之也三還三辭主)
君一請者賓亦一還一辭(闑魚列反棖直庚反行戶剛反)疏曰此並在主君大門外賓去門九十步而陳
(九介主君在大門外之東陳五擯上擯入受命出請事傳辭與承擯承擯傳與末擯末擯傳與末介末介傳與)
(承介承介傳與上介上介傳與賓賓又傳與上介上介傳與承介承介傳與末介末介傳與末擯末擯傳與承)
(擯承擯傳與上擯上擯入告君如是者三謂之交擯三辭諸交擯者例皆如此也車逆拜辱者傳辭既訖主君)
(乘車出大門至賓所下車拜賓屈辱來此也賓車進答拜者賓初升車進就主君主君下賓亦下車答主君拜)
(也三揖者主君遙揖賓使前北面三讓入大門也云每門止一相者既入門回而東至祖廟之時祖廟西仍有)
(二廟以其諸侯五廟始祖廟在中兩傍各有二廟各别院為之則有二門門傍皆有南北隔牆隔牆皆通門故)
(得有每門若不然從大門内即至祖廟之門何得有每門而云門止一相乎故為此解也云上相入者相入即)
(上擯上介云三揖者亦謂入門揖當曲揖當碑揖也云三讓登者至階主君讓賓賓讓主君如是者三主君先)
(升云再拜授幣者授當為受賓主俱升主人在阼階上北面拜乃就兩楹間南面賓亦就主君賓授玉主君受)
(之故云再拜受幣也云賓拜送幣者賓既授乃退向西階上北面拜送幣乃降也先鄭言主人答拜後鄭不從)
(者車逆拜辱已是主人今云車進答當是客何得主人再答拜所言三請留賓後鄭亦不從者行朝享禮賓訖)
(送賓出禮既有限何因更有留賓之事云介紹而傳命者此聘義文案彼介紹而傳命謂聘者旅擯法引證此)
(交擯者但紹繼也謂介相繼而陳則交擯皆得為紹故此交擯亦得紹介而傳命也案彼注質謂正自相當賓)
(主不敢正自相當故須擯介通情也云君入門以下本記文君入門不言所拂者朝君入由闑西亦拂闑不言)
(之者君特行不與介連類故不言也介拂闑者上介随君後與大夫士介自為鴈行於後也聘禮介皆入廟門)
(門西北面西上故知此君介亦入門門西北面西上可知故云絶行在後後亦入廟也謂享及有言也者案聘)
(禮享夫人下云若有言束帛如享禮是也云上於下曰禮敵者曰儐者大行人云王禮再裸而酢之屬是上於)
(下曰禮此諸侯云儐是敵者曰儐也)致饔餼還圭饗食致贈郊送皆如將
幣之儀還音環又音旋食音嗣下皆同(此六禮者惟饗食速賓耳其餘主君親往親往者賓為主人)
(主人為賓君如有故不親饗食則使大夫以酬幣侑幣致之鄭司農云還圭歸其玉也故公子重耳受飱反璧)
(玄謂聘以圭璋禮也享以璧琮財也已聘而還圭璋輕財而重禮贈送以財既贈又送至于郊)疏曰案公食
(大夫禮君親食之君不親食則以侑幣致之聘禮云公於賓壹食再饗上介壹食壹饗若不親食致之以侑幣)
(致饗以酬幣以此知二者皆速賓也聘禮云君使卿歸饔餼又云賓迎于門外又云大夫東面致命君使卿還)
(玉于館賓迎于外門外不拜帥大夫以入以此二者知賓為主人主人為賓致贈郊送亦然可知也聘禮乃君)
(於臣此兩君敵明主君親為之矣先鄭云公子重耳事見左傳僖公二十三年但彼反璧者義取不貪實意非)
(還圭故後鄭不從也後鄭謂聘以圭璋禮也者聘義云以圭璋聘重禮也謂行聘禮也云享以璧琮財也者貢)
(財貨時用璧琮以致之故云財也云贈送以財者聘禮賓遂行舍于郊公使卿贈如覿幣注云言如覿幣見為)
(反報是贈并送至于郊)賓之拜禮拜饔餼拜饗食(鄭司農云賓之拜禮者因言賓)
(所當拜者之禮也所當拜者拜饔餼拜饗食玄謂賓將去就朝拜謝此三禮三禮禮之重者也賓既拜主君乃)
至館贈之去又送之于郊(疏曰案聘禮饔餼燕羞俶獻之明日賓皆拜於朝將去又三拜乘禽于朝彼臣故)
(盡拜謝此賓之拜禮在致贈郊送之下則不及燕羞俶獻乘禽以其君略小惠將去惟拜其大禮也案聘禮賓)
(三拜乘禽於朝遂行舍于郊公使卿贈若然此致贈郊送在拜禮後今設文在前者欲取如將幣之儀故進文)
(在前其贈送合在後也云賓既拜主君乃至館贈之去又送之于郊者鄭以贈送之文在前拜禮在後恐疑顛)
(倒故此解之是其次也)賓繼主君皆如主國之禮(鄭司農云賓繼主君復主人之)
(禮費也故云皆如主國之禮玄謂繼主君者儐主君也儐之者主君郊勞致館饔餼還圭贈郊送之時也如其)
(禮者謂玉帛皮馬也有饌陳之積者不如也若饗食主君及燕亦速焉)費芳味反疏曰後鄭不從先鄭復
(主人之禮之說者以主人禮費既多非賓所能復也後鄭以為儐主君者案聘禮君遣卿勞及致館等皆儐儐)
(者報也上注云敵者曰儐故此報主君為儐案聘禮云賓至于近郊君使卿朝服用束帛勞又云賓用束錦儐)
(勞者君使卿韋弁歸饔餼又云大夫奉束帛又云賓降授老幣出迎大夫注云出迎欲儐之庭實設馬乘賓降)
(堂受老束錦賓奉幣西面大夫東面賓致幣是皆有儐法彼兩臣有儐此兩公有儐可知也然彼聘禮君使卿)
(致館無幣故亦無儐臣於君雖他國亦不敢速君饗食此兩君故不同也主君有故不能親以侑幣酬幣致之)
(亦無儐)諸侯諸伯諸子諸男之相為賓也各以其禮相待
也如諸公之儀(賓主相待之儀與諸公同也饔餼饔食之禮則有降殺)殺色界反疏曰五
(等諸侯以命數分為三等其圭璋饔餼飱積步數擯介皆降殺備於大行人掌客其進退升降揖讓之儀一與)
(公同故云如諸公之儀)司儀凡諸侯之禮上公五積皆眡飱牽三問
皆脩羣介行人宰史皆有牢飱五牢食四十簠十豆四
十鉶四十有二壺四十鼎簋十有二牲三十有六皆陳
饔餼九牢其死牢如飱之陳牽四牢米百有二十筥醯
醢百有二十罋車皆陳車米眡生牢牢十車車秉有五
籔車禾眡死牢牢十車車三秅芻薪倍禾皆陳乘禽日
九十雙殷膳大牢以及歸三饗三食三燕若弗酌則以
幣致之凡介行人宰史皆有飱饔餼以其爵等為之牢
禮之陳數唯上介有禽獻夫人致禮八壺八豆八籩膳
大牢致饗大牢食大牢卿皆見以羔膳大牢侯伯四積
皆眡飱牽再問皆脩飱四牢食三十有二簠八豆三十
有二鉶二十有八壺三十有二鼎簋十有二腥二十有
七皆陳饔餼七牢其死牢如飱之陳牽三牢米百筥醯
醢百罋皆陳米三十車禾四十車芻薪倍禾皆陳乘禽
日七十雙殷膳大牢三饗再食再燕凡介行人宰史皆
有飱甕餼以其爵等為之禮唯上介有禽獻夫人致禮
八壺八豆八籩膳大牢致饗大牢卿皆見以羔膳特牛
子男三積皆眡飱牽壹問以脩飱三牢食二十有四簠
六豆二十有四鉶十有八壺二十有四鼎簋十有二牲
十有八皆陳饔餼五牢其死牢如飱之陳牽二牢米八
十筥醯醢八十罋皆陳米二十車禾三十車芻薪倍禾
皆陳乘禽日五十雙壹饗壹食壹燕凡介行人宰史皆
有飱饔餼以其爵等為之禮唯上介有禽獻夫人致禮
六壺六豆六籩膳眡致饗親見卿皆膳特牛(籔索口反劉色縷反)
(秅丁故反或文加反乘繩證反下注同食音嗣下食大牢再食壹食注不食同見賢遍反下注以意推之)積
(皆視飱牽謂所共如飱而牽牲以往不殺也不殺則無鉶鼎簠簋之實其米實于筐豆實實于罋其設筐陳于)
(楹内罋陳于楹外牢陳于門西車米禾芻薪陳于門外壺之有無未聞三問皆脩脩脯也上公三問皆脩下句)
(云羣介行人宰史皆有牢君用脩而臣有牢非禮也蓋著脱字失處且誤耳飱客始至致小禮也公侯伯子男)
(飱皆飪一牢其餘牢則腥食者庶羞美可食者也其設蓋陳于楹外東西不過四列簠稻粱器也公十簠堂上)
(六西夾東夾各二也侯伯八簠堂上四面夾東夾各二子男六簠堂上二西夾東夾各二豆菹醢器也公四十)
(豆堂上十六西夾東夾各十二侯伯三十二豆堂上十二西夾東夾各十子男二十四豆堂上十二西夾東夾)
(各六禮器曰天子之豆二十有六諸公十有六諸侯十有二上大夫八下大夫六以聘禮差之則堂上之數與)
(此同鉶羹器也公鉶四十二侯伯二十八子男十八非衰差也二十八書或為二十四亦非也其於衰公又當)
(三十又為無所據依禮之大數鉶少於豆推其哀公鉶四十二宜為三十八蓋近之矣則公鉶堂上十八西夾)
(東夾各十侯伯堂上十二西夾東夾各八子男堂上十西夾東夾各四壺酒器也其設於堂夾如豆之數鼎牲)
(器也簋黍稷器也鼎十有二者飪一牢正鼎九與陪鼎三皆設于西階前簋十有二堂上八西夾東夾各二合)
(言鼎簋者牲與黍稷俱食之主也牲當為腥聲之誤也腥謂腥鼎也於侯伯云腥二十有七其故腥字也諸侯)
(禮盛腥鼎有鮮魚鮮腊每牢皆九為列設于阼階前公腥鼎三十六腥四牢也侯伯腥鼎二十七腥三牢也子)
(男腥鼎十八腥二牢也皆陳陳列也飱門内之實備于是矣亦有車米禾芻薪公飱五牢米二十車禾三卜車)
(侯伯四牢米禾皆二十車子男三牢米十車禾二十車芻薪皆倍其禾饔餼既相見致大禮也大者既兼飱積)
(有生有腥有孰餘又多也死牢如飱之陳亦飪一牢在西餘腥在東也牽生牢也陳于門西如積也米横陳于)
(中庭十為列每筥半斛公侯伯子男黍粱稻皆二行公稷六行侯伯稷四行子男二行醯醢夾碑從陳亦十為)
(列醯在碑東醢在碑西皆陳于門内者於公門内之陳也言車者衍字耳車米載米之車也聘禮曰十斗曰斛)
(十六斗曰籔十籔曰秉每車秉有五籔則二十四斛也禾槀賓并刈者也聘禮曰四秉曰筥十筥曰稯十稯曰)
(秅每車三秅則三十稯也稯猶束也米禾之秉筥字同數異禾之秉手把耳筥讀為棟梠之梠謂一穧也皆陳)
(横陳門外者也米在門東禾在門西芻薪雖取數于禾薪從米芻從禾也乘禽乘行羣處之禽謂雉鴈之屬於)
(禮以雙為數殷中也中又致膳示念賓也若弗酌謂君有故不親饗食燕也不饗則以酬幣致之不食則以侑)
(幣致之凡介行人宰史衆臣從賓者也行人主禮宰主具史主書皆有飱饔餼尊其君以及其臣也以其爵等)
(為之牢禮之陳數爵卿也則飱二牢饔餼五牢大夫也則飱大牢饔餼三牢士也則飱少牢饔餼大牢也此降)
(小禮豊大禮也以命數則參差難等略於臣用爵而已夫人致禮助君飬賓也籩豆陳于戶東壺陳于東序凡)
(夫人之禮皆使下大夫致之於子男云膳視致饗言夫人致膳於小國君以致饗之禮則是不復饗也饗有壺)
(酒卿皆見者見于賓也既見之又膳之亦所以助君養賓也卿見又膳此聘禮卿大夫勞賓餼賓之類與於子)
(男云親見卿皆膳特牛見讀如卿皆見之見言卿於小國之君有不故造館見者故造館見者乃致膳鄭司農)
(說牽云牲可牽行者也故春秋傳曰餼牽竭矣秅讀為秅秭麻答之秅)飪而甚反哀初危反下同差初佳反
(又初宜反倍音裴行戶剛反下以意推之從子容反稾古老反并必政反稯本又作緫子工反又音揔稆音吕)
(穧才計反參初林反差初宜反復扶又反勞力報反造七報反秭徐音姊)疏曰云上公五積皆眡飱牽者公
(國自相朝是上公之禮有五積皆視飱一積眡一飱飱五牢五積則二十五牢言牽者數雖眡飱飱則殺積全)
(不殺並生致之故云牽侯伯四積亦皆眡飱牽飱四牢一積眡一飱則一積四牢揔十六牢亦牽不殺子男三)
(積積亦視飱飱三牢一積三牢三積九牢亦牽之不殺也必牽之不殺者以其在道分置豫往故不殺之也既)
(云眡飱飱則有芻薪米禾之等故鄭解積皆依飱解之也云不殺則無鉶鼎者鉶鼎即陪鼎是也但殺乃有鉶)
(鼎不殺則無鉶鼎可知侯伯子男皆然鄭云簋簋之實已下皆約公食大夫解之鄭云三問皆脩脩脯也對文)
(脩是鍜脩加薑桂極之者脯乾肉薄者散文脩脯一也云著脱字失處者案下文凡介行人宰史皆在饗食燕)
(下此特在上或見下文脱此語著於此或於下著訖此剰不去故云然也下文皆云凡介此云羣介故誤耳云)
(飱小禮者案聘賓大夫帥至館卿致館即云宰夫朝服設飱是其客始至之禮言小禮者對饔餼為大禮也云)
(公侯伯子男飱皆飪一牢其餘牢則腥者下惟言腥不言飪此有鉶及鼎皆為飪一牢而言以是經雖不言飪)
(須言飪之矣云其餘牢則腥腥之數備於下也云食者庶羞之美陳于楹外東西不過四列者前所陳皆約公)
(食大夫致食之禮今案公食若不親食庶羞陳於碑内者設飱之皆堂上皆有正饌無容庶羞之處楹外既空)
(不須向碑内及堂下故疑在楹外陳之十以為列故四列也公食陳于碑内者肉饔陳于楹外故在下也云簋)
(盛稻粱以下皆約公食及聘禮致饔餼文裁之云公四十豆堂上十六至各六鄭以堂上豆數取聘禮致饔餼)
(於上大夫八豆下大夫六豆並是堂上豆數又取禮器天子之豆二十有六諸公十有六諸侯十有二謂侯伯)
(子男同則亦是堂上豆數可知以此文公言四十侯伯三十二子男二十四其堂上豆數既約聘禮與禮器東)
(西多少鄭以意差之與此同也云鉶羹器也者鉶器名鉶器所以盛膷臐膮三等之羹故為鉶羹云公鉶四十)
(二侯伯二十八子男十八非衰差也者良差之法上下節級似若九若七若五校一節是衰差今公四十二侯)
(伯二十八子男十八公於侯伯子男大縣絶故云非衰差也云二十八書或為二十四亦非也者侯伯若二十)
(四為比公四十二校十八又以二十四比子男十八校六亦非其類故云亦非也云推其衰公鉶四十二宜為)
(三十八蓋近之者子男十八侯伯二十八公三十八以十為降殺則是等差蓋近也云公鉶堂上十八西夾東)
(夾各十侯伯堂上十二西夾東夾各八子男堂上十西夾東夾各四知如此差者亦約聘禮致饔餼兼以意凖)
(量而言云鼎牲器也者謂亨牲體之器云簋黍稷器也者鼎十有二者飪一牢正鼎九與陪鼎三皆設于西階)
(前者其陪鼎三設于内廉云簋十二者堂上八西夾東夾各二知設如此者約聘禮而知之也牢鼎九者謂牛)
(羊豕魚腊膚與腸胃鮮魚鮮腊陪鼎三者膷臐膮也云合言鼎簋以牲與黍稷俱食之主者黍稷與衆饌為主)
(牲與羞物為主是俱得為食之主也此五等諸侯同簋十二案聘禮致饔餼堂上八簋東西夾各六簋揔二十)
(簋彼臣多此君少者禮有損之而益故也云性當為腥聲之誤也腥謂腥鼎也於侯伯云腥二十有七其故腥)
(字者子男亦云牲十八是亦當為腥也云諸侯禮盛腥鼎有鮮魚鮮腊云云者此皆約聘禮設飱而言案彼飪)
(一牢在西鼎九羞鼎三腥一牢在東鼎七致饔餼云腥二牢鼎二七無鮮魚鮮腊設于阼階前西面陳如飪鼎)
(二列此云三十六故知有鮮魚鮮腊也云飱門内之實備仍有車米等是以云亦有車米禾芻薪也云公飱五)
(牢米二十車禾三十車已下皆約饔餼死牢而言以其饔餼云死牢如飱之陳上公五牢死侯伯四牢死子男)
(三牢死皆如飱之陳明此米禾數如此云芻薪皆倍其禾者亦約饔餼禮也若然案聘禮米禾皆二十車者彼)
(大夫禮豊小禮大夫飱二牢故米禾皆視之米禾各二十車也云大者既兼飱積有生有腥有孰餘又多也者)
(假令上公饔餼九牢五牢死四牢牽上公五積皆眡飱牽則是一積五牢言兼飱死五牢與飱同若言兼積則)
(正兼四而不能盡今乃言兼積者以其牽與積同故云兼之也侯伯子男皆兼積不盡言餘又多者謂米禾芻)
(薪醯醢芻米之屬云牽主牢也陳于門西如積者亦横陳于門西而東上云米横陳于中庭十為列每筥半斛)
(知然者前飱之陳及積之陳皆約聘禮致饔餼法今於此文積在前已說故以此饔餼向前如之故云如積也)
(言如積則亦如聘禮饔餼也今此自米已下還約聘禮致饔餼法云公侯伯子男黍粱稻皆二行公稷六行侯)
(伯稷四行子男稷二行者彼云米百筥筥半斛設于中庭十以為列北上黍粱稻皆二行稷四行此以增稷餘)
(不增故知公稷六行子男米八筥黍粱稻各二行更得二即足故知稷二行云醯醢夾碑從陳亦十為列醯在)
(碑東醢在碑西者彼注云夾碑在庭之中央也醯在東醯穀陽也醢肉陰也言夾碑故知從陳然侯伯醯醢百)
(罋米百筥上介筥及罋如上賓士介四人米百筥此數多于子男與侯伯等者上公醯醢百二十罋與王舉百)
(二十罋同故鄭志云此公乃二王後如是王之上公與侯伯俱同百罋子男八十罋其筥米皆同罋數此是尊)
(卑之差至於聘禮乃是臣法自為一禮不相與亦是損之而益言車衍字者言車載米之車不合在醯醢下言)
(之又案侯伯子男醯醢下皆無車字故知衍字也謂一穧也者穧即詩云此有不歛穧穧即鋪也云於禮以雙)
(為數者即此九十五十及士中日則二雙皆以雙為數是也云若弗酌以下皆約聘禮文不言致燕者饗食在)
(廟燕在寢禮惟言致饗食者以合在廟嚴凝之事不親即湏致之燕禮䙝不親酌蓋不致也云凡介行人鄭云)
(行人主禮宰主具史主書者案王制云太史典禮執簡記大史職亦云執其禮事與此史主書行人主禮違者)
(大史在國則專主書故曲禮云史載筆士載言此云史止謂大史之屬官以其有爵等故知也云行人主禮者)
(主賓客之禮大行人之類是也案聘禮云史讀書宰執書告備具于君又掌饌具故公食大夫云宰夫具饌于)
(房是掌具也云爵卿也則飱二牢饔餼五牢已下皆約聘禮賓之卿上介之大夫士介四人歸饔餼降殺而言)
(也云此降小禮豊大禮也者小禮謂飱飱則去君遠矣并乘禽之等皆是小禮也大禮謂饔餼卿五牢子男卿)
(與君等是豊大禮也云以命數則參差難等略於臣用爵而己者依命公侯伯卿三命大夫再命士一命子男)
(卿再命大夫一命士不命并有大國孤一人四命是從孤已下通一命不命有五等若以此命數五等為之則)
(參差難可等級略於臣用爵而已爵則有三等易為等級也言略於臣用爵則君不依爵而用命即諸侯爵五)
(等命惟三等大行人掌客皆依命是也云大夫致禮以下見聘禮致饔餼下大夫韋弁歸禮堂上籩豆設於戶)
(東東上亦以並東陳注設于戶東辟饌位壺設于東序北上南陳醙黍清皆兩壺約此故知之也若然不使卿)
(者案内宰云致后之賓客之禮注謂諸侯朝覲及女賓之賓客内宰是下大夫王后尚使下大夫也諸侯夫人)
(乎故知使下大夫也云於子男云膳視致饗至饗有壺酒者公侯伯夫人致禮則云八壺八豆八籩與膳大牢)
(致饗大牢三者各別於子男夫人則云膳視致饗鄭云饗有壺酒則致膳無酒矣故云饗有酒若然子男夫人)
(於諸侯惟有二禮以聘禮夫人於聘大夫直有籩豆壺又不致饗是其差也云卿皆見至亦所以助君養賓言)
(亦者亦大夫也云卿既見又膳此聘禮大夫勞賓餼賓之類與者案聘禮畢賓即館卿大夫勞賓賓不見大夫)
(奠鴈再拜上介受注云不言卿卿與大夫同執鴈下見於國君周禮凡諸侯之卿見朝君皆執羔勞上介亦如)
(之又云餼賓大牢者八筐上介亦如之此朝君有膳無勞餼聘客有勞餼無膳明此事相當故云勞賓餼賓之)
(類與云於子男云親見卿皆膳特牛見讀如卿皆見之見者上公侯伯直云卿皆見以羔於子男即云親見卿)
(作文有異此言親見卿似朝君親自來見卿有此嫌故讀從上文卿皆見以無之明此見亦是卿見朝君三卿)
(之内有見者有不見者若故造館見則致膳若不故造館見則不致膳也云秅讀為秅秭麻答之秅者時有此)
(言故從之詩云萬億及秭秭亦數之揔號答是鋪名刈麻者數把共為一鋪言此者見秅為束之揔號之意也)
(掌客)
邦國禮五之下
諸侯相朝義
記
諸侯相朝之禮各執其圭瑞服其服乘其輅建其旌旂
施其樊纓從其貳車委積之以其牢禮之數所以别義
也介紹而相見君子於其所尊不敢質敬之至也君使
大夫迎于境卿勞于道君親郊勞致館及將幣拜迎于
大門外而廟受北面拜貺所以致敬也三讓而後升所
以致尊讓也敬讓也者君子之所相接也諸侯相接以
敬讓則不相侵陵也此天子之所以養諸侯兵不用而
諸侯自為正之具也君親致饔既還圭饗食致贈郊送
所以相與習禮樂也諸侯相與習禮樂則德行修而不
流也故天子制之諸侯務焉(大戴禮記)
儀禮經傳通解卷二十三
