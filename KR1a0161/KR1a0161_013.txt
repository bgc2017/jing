周易圖書質疑卷十三休寧趙繼序撰
太極圖
&KR0320;
此大傳所謂易有太極也太極者天地之元萬物之本横之為&KR0320;上下無不該縱之為丨中正無不貫旋之為○終則有始如環無端孔子特揭大原以示人所謂形而上者謂之道也兩儀遞生以下所謂形而
下者謂之器也邵伯温曰天地萬物莫不以一為本原于一而後衍之以為萬窮天下之數而復歸于一一者何也天地之心也造化之源也程迥曰太極者乾坤未列無象可見大衍未分無數可倚鄭維嶽曰繋辭傳中乾坤多指竒耦二畫言三畫六畫皆此二畫之所生而坤又乾之所生乾者一而已
一者太極也詹景鳳曰曷謂一為太極天地混合未判一自恒在彼混合必合為一也此一竟先後天而不化不以數生而有不以數未生而無亦不以數盡而散盖天地大造真種子精之至也故曰太極鄭敷教曰乾坤者已分之太極太極者未分之乾坤其所取名義亦還因乾坤之合義以名之乾曰大哉
乾元坤曰至哉坤元夫太者大之義也以其大之無形象故曰太也極者至之義也以其至之無方所故曰極也此時元牝未剖萬象杳茫不得謂之有矣然有一渾渾淪淪之體為萬象之槖籥又不得謂之無也是以聖人道其有弗道其無曰易有太極兩儀圖
&KR0320;(太陽)
&KR0306;(太隂)
此大傳所謂是生兩儀也兩儀者以氣言之則為隂陽以質言之則為柔剛以數言之則為竒耦以德言之則為健順專畫一而陽可以包隂分畫&KR0306;而隂可以配陽程迥曰兩儀者乾坤之初畫也四象圖
(重陽)(陽雜于隂)
(重隂)(隂雜于陽)
此大傳所謂兩儀生四象也四象者在天則為四時
在地則為四方在人則為四德按朱子以二畫之竒為太陽二畫之耦為太隂二畫之一竒一耦為少陽少隂隂陽之分太少始見於漢書律歷志易但言隂陽未嘗言太少也今取大傳之言重言雜者以名之曰重陽重隂陽雜于隂隂雜于陽傳言因重謂八卦重為六十四卦也然由一畫之隂陽而二之三之是亦可謂重陽重隂矣傳言相雜謂六爻之分隂分陽迭用柔剛也然由一畫之陽而加一隂二隂由一畫
畫之隂而加一陽二陽是亦可謂陽雜于隂隂雜于陽矣程迥曰四象者乾坤初與二相錯而成也劉牧以九六七八為四象夫物生而後有象象而後有滋滋而後有數謂之九六七八矣是數也非象也孔疏以金木水火為四象夫見乃謂之象形乃謂之器四者既有定形是器也非象也八卦圖
☰(乾三畫重陽)☳(震)☵(坎)☶(艮一陽雜于二隂)
☷(坤三畫重隂)☴(㢲)☲(離)☱(兊一隂雜于二陽)
此大傳所謂四象生八卦也八卦者在法象則為天地雷風水火山澤在性情則為健順動入䧟麗止說在人倫則為父母長男長女中男中女少男少女程迥曰八卦者乾坤初二三相錯而成也徐在漢曰同一乾坤也以其一神則謂之太極以其
兩化則謂之兩儀竒參耦中乾體而有坎象耦參竒中坤體而有離象故謂四象乾體而有坎象則震艮之形成矣坤體而有離象則㢲兌之形成矣故謂之八卦吳隆元曰夫子於本章但言極儀象卦之相生未嘗明言何者是太極何者是两儀何者是四象而于第九章見其義其曰分而為二以象兩非兩儀乎揲之以四以象四時非四象乎然則大衍之數五十其用
四十有九虚一不用即是易有太極矣此可見夫子之所謂太極兩儀四象以蓍策而言者也李紱曰傳曰聖人立象以盡意設卦以盡情偽此象所以生卦而為易之所有者蓋即揲蓍之法也大衍之數五十渾淪合一所謂易有太極也其用四十有九為用則其一為體矣一體一用所謂太極生两儀也分而為二以象兩掛一以象三揲之以四以象四時歸竒于扐以象閏所謂兩儀生四象也四營而成
易十有八變而成卦變雖十有八而營之法皆四象所謂四象生八卦也惟其為揲蓍之法故曰易有若泛及于兩間隂陽之氣化則不得謂之易有太極易有四象矣按吳氏李氏據蓍策言太極两儀四象八卦以經釋經可謂至當其原皆自韓康伯注以五十不用之一為易之太極悟来竊嘗衷衆說而定之一為太極當從韓氏象兩為兩儀當從吳氏合象两象三象四象
閏為四象當從李氏此外諸家紛紛言儀象者皆可置之不論不議矣惟蓍策之數固本天地人物生生自然之次第以揲之易冐天下之道理無不合數無不通是則易之所有即兩間隂陽氣化之所有也特世傳太極諸圖未免各見其所見而于易義相違因為芟煩舉要以質世之知易者六十四卦圖
䷀(重乾)䷊(乾重坤為泰)䷡(乾重震為大壯)䷈(乾重㢲為小畜)
䷄(乾重坎為需)䷍(乾重離為大有)䷙(乾重艮為大畜)
䷪(乾重兌為夬)
䷁(重坤)䷋(坤重乾為否)䷏(坤重震為豫)䷓(坤重㢲為觀)
䷇(坤重坎為比)䷢(坤重離為晉)䷖(坤重艮為剥)
䷬(坤重兑為萃)
䷲(重震)䷘(震重乾為无妄)䷗(震重坤為復)䷩(震重㢲為益)
䷐(震重坎為屯)䷔(震重離為噬嗑)䷚(震重艮為頥)
䷂(震重兌為随)
䷸(重㢲)䷫(㢲重乾為垢)䷭(㢲重坤為升)䷟(㢲重震為恒)
䷯(㢲重坎為井)䷱(㢲重離為鼎)䷑(㢲重艮為蠱)
䷛(㢲重兌為大過)
䷜(重坎)䷅(坎重乾為訟)䷆(坎重坤為師)䷧(坎重震為解)
䷺(坎重㢲為涣)䷿(坎重離為未濟)䷃(坎重艮為蒙)
䷮(坎重兌為困)
䷝(重離)䷌(離重乾為同人)䷣(離重坤為明夷)䷶(離重震為豐)
䷤(離重㢲為家人)䷾(離重坎為既濟)䷕(離重艮為賁)
䷰(離重兌為革)
䷳(重艮)䷠(艮重乾為遯)䷎(艮重坤為謙)䷽(艮重震為小過)
䷴(艮重㢲為漸)䷦(艮重坎為蹇)䷷(艮重離為旅)
䷞(艮重兌為咸)
䷹(重兌)䷉(兌重乾為履)䷒(兌重坤為臨)䷵(兌重震為歸妹)
䷼(兌重㢲為中孚)䷻(兌重坎為節)䷥(兌重離為睽)
䷨(兌重艮為損)
此大傳所謂剛柔相摩八卦相盪及八卦成列象在
其中因而重之爻在其中也重卦本于伏羲以大傳叙古帝取十三卦定之八卦重為六十四卦以大傳相盪因重之說定之若邵子二分為四四分為八其義固本于易八分為十六十六分為三十二三十二分為六十四則非伏羲重卦之指矣潘元懋曰康節謂儀象卦二而四四而八是矣若八卦之上又有十六三十二兩截竊恐只是康節之易耳盖繫辭傳云八卦相盪又云因而重之又云八卦
相錯則八卦既成之後于每卦之上各加八卦以成六十四卦可知不然則一畫而二二畫而四四畫而八既有儀象卦之名矣何四畫而十六五畫而三十二其名略不經見耶歸有光曰伏羲之作止于八卦因重之如是而已矣初無一定之法亦無一定之書而剛柔之上下隂陽之變態極矣夏為連山商為歸藏周為周易經别之卦其數皆同雖三代異名而伏羲之易即連山而在
連山即歸藏而在歸藏即周易而在周易未嘗别有所謂伏羲之易也後之求之者即其散見于周易之六十四卦者是已天地全數圖
十九八七六五四三二一
此大傳所謂天一地二天三地四天五地六天七地八天九地十也易本天地之數以為數始于一終于十放之則百千萬億胥由此出約之則復合為一一
者太極也方伏羲氏畫卦時仰觀于天而畫一俯觀于地而畫&KR0306;一為一而&KR0306;即為二也中觀于人而三畫之兼天地之一竒一耦也二竒一耦而得四二耦一竒而得五數至五而中矣由是五交一而得六五交二而得七五交三而得八五交四而得九五交五而得十數至十而成矣昔人謂此十字伏羲畫卦所為倉頡因此而字之如人之字育為之滋長變出他文學者當細攷之不可以常字觀洵確論也
馬衍曰易學只十二字天地一二三四五六七八九十是也此謂畫前象數本于二元一交之變化易曰知變化之道者其知神之所為乎象數神之所為也伏羲本之畫卦者也天地分數圖
九七五三一
十八六四二
此大傳所謂天數五地數五也天統陽陽數竒故一
三五七九属之地統隂隂數耦故二四六八十属之天地合數圖此大傳所謂五位相得而各有合也蓋一得六而合二得七而合三得八而合四得九而合五得十而合
此隂陽合德自然之數也東北陽也故以一三而合六八者位之西南隂也故以二四而合七九者位之中央隂陽之中也故以五十相合者位之世儒傳此以為河圖之數不知作圖者本于易而反謂作易者本于圖自昔至今并為一談抑何其弗思之甚也按鄭康成註大衍之數曰天地之數五十有五天一生水于北地二生火于南天三生木于東地四生金于西天五生土于中陽無偶隂無配未得相成地六
成水于北與天一并天七成火于南與地二并地八成木于東與天三并天九成金于西與地四并地十成土于中與天五并而大衍之數成焉據此則五位之圖數瞭然矣豈非後之作圖者所自出乎但五行生成之序乃秦漢方士家言不當援以證經大易由太極而两儀而四象而八卦原未嘗及五行也郭雍曰漢志雖有五行之說而于易無所見故五行出于歷數之學非易之道也
按五行非易道郭氏此言可闢諸儒之紛紜舛錯矣天地積數圖
九(積之為二十五)七(積之為十六)五(積之為九)三(積之為四)一
十(積之為三十)八(積之為二十)六(積之為十二)四(積之為六)二
此大傳所謂天數二十有五地數三十凡天地之數五十有五也天地之數五十有五而大衍之數五十者去參天两地之五數而以五十舉其全也大衍之數五十而其用四十有九者去其一不用而以七七
之蓍數求八八之卦數也四十九數之所用莫非一數之所用也一者太極也由參天兩地而三數之則為參伍之數由參伍而三數之則為四十有五之數其三數之者易有三極之道也而要皆本于天地之數之變化也故觀乎一二三四五六七八九十之數而知天之所以為天地之所以為地天地之所以生萬物萬物之所以貴乎人凡羲皇之畫八卦六十四卦其數悉出乎此矣
程子曰數始于一偹于五小衍之而為十大衍之則為五十五十數之成也成則不動故損一以為用參兩倚數圖此大傳所謂參天兩地而倚數也惟天統陽自一至
九皆陽數也惟地統隂自二至十皆隂數也然數主生而不主成故用數者在五位以五位分之天之一三五為參地之二四為兩此參兩所由立矣合參兩為五五者數之中也故居中以御外一三七九陽數也故居四正二四六八隂數也故居四維凡數以九為極陽數無十隂數無一而此數以陽統隂故不列十數其合之為四十五者則參伍以盡其數之變者也盖陽數極于九隂數極于六合九六則為參伍以中
五乘一九乘三七乘二八乘四六而參伍之數成焉横數之為二四九為三五七為一六八而参伍之數成焉縱數之為一五九為二六七為三四八而參伍之數成焉參其參為九參其兩為六九六固參伍之數也兩其兩以乘參為七兩其參以乘兩為八七八亦參伍之數也故大傳之言易道者又曰參伍以變錯綜其數實與參兩相為表裏矣陸九淵曰數偶則齊數竒則不齊惟不齊而後有變
故主變者竒也一三五七九數之竒也一者數之始未可以言變自一而三自三而五而其變不可勝窮矣故三五者數之所以為變者也三者變之始五者數之終參伍以變而天下之數不能外乎此矣世儒傳此以為洛書之數然其數不自陳圖南始也易緯乾坤鑿度九宫篇所列隂陽十五之法已然是知數之所傳久矣十五者即參伍也特人未悟其義耳鄭漁仲謂參伍以變洛書數也言洛書者莫如易
大傳參伍之說其證以三五可稱有識其目以洛書則舊名之相仍者也大傳曰古者包犧氏之王天下也仰則觀象于天俯則觀法于地觀鳥獸之文與地之宜近取諸身遠取諸物于是始作八卦以通神明之德以類萬物之情其言明辨晢矣而世儒必謂龍馬負圖出河則其文以畫卦其說不出于經信如所傳特觀鳥獸之文之一事耳俯仰遠近何以稱焉夫衆言淆亂則衷諸聖吾
惟奉孔子以定一尊可也大傳曰河出圖洛出書聖人則之此後世言河圖洛書者之所本也按鄭康成引春秋緯曰河以通乾出天苞洛以流坤吐地符河龍圖發洛龜書成河圖有九篇洛書有六篇合天地九六隂陽之數以為書而其書已亡是但言河洛圖書而未嘗言圖書所出之世所載之數也禮緯含文嘉曰伏羲德合上下天應以鳥獸文章地應以河圖洛書伏羲則而象之乃作
八卦揚雄覈靈賦曰大易之始河序龍圖洛貢龜書由是其世有可考矣然孔安國曰河圖者伏羲氏王天下龍馬出河遂則其文以畫八卦洛書者禹治水時神龜負文而列于背有數至九遂因而第之以成九類劉子駿班孟堅皆主此而考其世者又互異矣陳圖南始以二圖與伏羲四圖傳之穆伯長种明逸由是其數有可稽矣邵子得穆之傳以十為圖九為書劉長民得种之傳以九為圖十為書而稽其數者又
互異矣他若竹書紀年言黃帝五十年龍圖出河淮南子言黃帝濟河洛之間而受綠圖諸家所引緯書有言堯沉璧於河而元龜負圖者有言舜東觀于河而黃龍負圖者有言湯觀洛沉璧而獲黃魚黑玉之瑞者有言武王觀河沉璧而赤龍吐元甲之圖者至于三代河洛出圖書則漢書郊祀志之說也連山氏歸藏氏與伏羲氏皆得河圖則姚信之說也包犧因燧皇之圖而制八卦則魏博士淳于俊之說也紛紛
籍籍不可究詰豈足奉為典要乎當二圖初出時易家咸謂羲畫周經本此以作而旁通曲證迭相發明于其後惟歐陽永叔司馬君實獨不肯信而廖氏偁至詆為怪妄之尤甚者宋季有俞氏琰據書顧命以河圖與天球同為玉石之類舉衆說而一空之是皆不惑于哤言者矣宋濓曰八卦洪範見之于經其旨甚明若以今之圖書為河洛之所出則數千載之間孰傳而孰受之至
宋陳圖南而後大顯耶其不然也昭昭矣歸有光曰河圖洛書聖人則之者此大傳之所有也通乾流坤天苞地苻之文五行生成戴九履一之數非大傳之所有也以彼之名合此之迹以此之迹符彼之名不與大易同行不藏于博士學宫而千載之下山人野士持盈尺之書而曰古之圖書者如是此其付受固已沉淪詭秘而為學者之所疑矣自朱子作易本義啟蒙標舉孔說邵圖而學者宗之
至今每讀易至此心竊疑焉至于河圖配卦拆一補艮拆二補兌拆三補震拆四補㢲尤不協于自然之數歷攷諸家易解獨取漢之劉氏宋之歐陽氏以八卦為河圖一言即其義思之而乃悟有象之謂圖有辭之為書象不外于竒耦是圖即伏羲所畫之八卦六十四卦也其謂河出圖者羲都于陳河乃陳之域也大傳曰書不盡言言不盡意又曰繫辭焉以盡其言是書即文王所繋六十四卦之辭周公所繫三百
八十四爻之辭也其謂洛出書者周興于雍洛乃雍之浸也(周禮雍州其浸渭洛關中記洛水一名漆沮禹貢漆沮既從又曰東過漆沮是也)馬衍曰所謂圖者易之圖也爻畫竒耦之象也包犧氏作也所謂書者易之書也繫象之辭也文王周公作也羲皇出于河周家宅于洛故曰河出圖洛出書也圖書未作聖人則神物效變化象吉凶而作圖書圖書既作則則圖書也按此論先得我心從来言河圖洛書者無此精確可以懸日月而不刊矣
顧命河圖在東序與大訓在西序相配大訓為文武之謨訓則河圖疑即文周繫辭之羲圖也世守寳書等于重器故各陳之論語曰河不出圖盖夫子欲興易道于天下而世莫宗予因慨然寄思于羲文之時與鳳鳥不至同嘆乃傷耉德之不降文明之不章也禮運言山出器車河出馬圖二者對舉自當别有所指或亦出于漢儒之傅會未可知耳夫龍馬之象本于乾坤龜甲之文原于卜兆創其說者或寓言以取
義而守其說者遂穿鑿以背經是足慨矣至于洪範九疇不過如臯陶謨九德中庸九經之類其曰天錫猶之天叙天秩云爾安所取諸戴九履一左三右七二四為肩六八為足而五居中之象廖氏偁亦言洪範九疇聖人之法非有龜書出洛之事也諒哉按程子謂隂陽闔闢便是易作易者自天地幽明至于昆仲草木無不合又謂觀兔可以作卦其易傳固不及河圖洛書也朱子用河圖洛書矣然謂聖人作
易之初仰觀俯察見得盈天地之間無非一隂一陽之理有是理則有是象有是象則其數便自在這裏非徒河圖洛書為然是亦未嘗專泥其說也歸震川謂宋儒以自得之見求聖人之心于千載之上雖有成書而多所未盡頼後人因其端以推衍之然則奉大傳為折衷闢羣言所亂雜或者亦黜八索之遺意乎周易圖書質疑卷十三
