周易圖書質疑卷十六休寧趙繼序撰
周易圖說
周易八卦横圖
☳震
☰乾☵坎
☶艮☴㢲
☷坤☲離
☱兌
此大傳所謂天地定位山澤通氣雷風相薄水火不相射也程智曰釋周易也向以一陽旋至三陽一隂旋至三隂之圖為大傳此章方位今既定彼為歸藏八卦圓圖而更揭此言文王八卦方位者為周易之横圖云乾坤成列而天地定位于上為六子之綱領此周易
上經所以首乾坤也艮得乾之上陽兌得坤之上隂而左者俱左故曰山澤通氣震得乾之初陽㢲得坤之初隂而右者俱右故曰雷風相薄此下經所以首艮兌震㢲相重之咸恒也坎得乾之中陽離得坤之中隂而互藏其宅于内故曰水火不相射此上經所以終坎離而下經所以終坎離相重之既濟未濟也且上經卦之為錯者乾坤坎離而外頥則重震艮矣大過則重㢲兑矣下經卦之為錯者中孚則重兌㢲
矣小過則重艮震矣統而觀之皆有坎離之象朱子所謂頥是厚畫底離大過是厚畫底坎中孚是䨇夹的離小過是䨇夹的坎也于乾坤用其全于艮兌震㢲用其交于坎離用其全兼用其交此周易所以本天地而重水火也天地有上下相承之位所謂天尊地卑而乾坤定也有左右並列之位所謂乾坤其易之藴乾坤其易之門也周易首乾坤其位固主並列而統六子之變化
矣大傳又謂乾天稱父坤地稱母震坎艮以乾索坤而謂長男中男少男㢲離兌以坤索乾而謂長女中少女亦于此圖可會其象盖一以天道言而造化之闔闢成其能一以人道言而彛倫之敦叙得其正易無所不通也
周易八卦圓圖
今本周易八卦為圓圖乾自上而右旋以統艮坎震
逆數之則由震初陽坎中陽艮上陽而至乾之三陽矣坤自下而左旋以統兑離㢲逆數之則由㢲初隂離中隂兌上隂而至坤之三隂矣是左右並列之天地未嘗不可為上下相承之天地也乾坤定位于上下而艮兌震㢲坎離两两對峙以此參之連山則連山之山澤通氣者兌正秋而川至其泉出于山艮始春而土毛其潤資于澤也周易之山澤通氣者艮合兌而兩山之間必有川兌合艮而兩川之間必有山
也連山之雷風不相悖者震出于前㢲齊于後而鼓潤順其機也周易之雷風相薄者雷因風迅風因雷烈而動撓助其勢也連山之水火相逮者火盛于夏水盛于冬異位而同功也周易之水火不相射者水隂根陽火陽根隂居中而致用也以此參之歸藏則卦位四正同而四隅易震對㢲而與艮同位乎右兌對艮而與㢲同位乎左故周易之序卦以震艮㢲兌聯綴于下經而用配上經之乾坤坎離也
周易六十四卦横圖
䷀乾
䷁坤
䷂屯
䷃蒙
䷄需
䷅訟
䷆師
䷇比
䷈小畜
䷉履
䷊泰乾下坤上
䷋否坤下乾上
䷌同人
䷍大有
䷎謙
䷏豫
䷐随
䷑蠱
䷒臨
䷓觀
䷔噬嗑
䷕賁
䷖剥
䷗復
䷘无妄
䷙大畜
䷚頥震下艮上
䷛大過㢲下兌上
䷜坎
䷝離
䷞咸艮下兌上
䷟恒㢲下震上
䷠遯
䷡大壯
䷢晉
䷣明夷
䷤家人
䷥暌
䷦蹇
䷧解
䷨損兌下艮上
䷩益震下㢲上
䷪夬
䷫姤
䷬萃
䷭升
䷮困
䷯井
䷰革
䷱鼎
䷲震
䷢艮
䷴漸
䷵歸妹
䷶豐
䷷旅
䷸㢲
䷹兌
䷺渙
䷻節
䷼中孚兌下㢲上
䷽小過艮下震上
䷾既濟離下坎上
䷿未濟坎下離上
周易六十四卦方圓圖
此本周易六十四卦而規而圓之乾坤與坎離對峙于左咸恒之重艮兌震㢲與既未濟之重坎離者對峙于右以為上下經之首尾由乾坤數至十二位而泰否之重乾坤與由咸恒數至十二位而損益之重艮兌震㢲者左右相應以為上下經之中權十二者天地之大數也先坎離而有頥大過與先既未濟而有中孚小過者亦左右相應以為上下經之後勁盖四卦亦具坎離之象者也由損益數至十二位而震
艮列焉與由泰否數至十二位之噬嗑賁相應噬嗑賁皆震艮之交于離而其中備乎坎者也由損益數至十八位而㢲兌列焉與由泰否數至十八位之頥大過相應大過則㢲兌之重卦而頥則㢲錯震兑錯艮之卦也且頥大過固所稱厚畫之離坎也盖隂陽為无形之水火水火為有形之隂陽盈天地之間莫非隂陽即莫非水火也山澤之通氣者通水火之氣雷風之相薄者薄水火之用即天地之定位者亦不
能外水火以為位朱子曰混沌未分時想只有水火二者水之極濁便成地火之極清便成風霆雷電日星之属是也至于錯之各為一卦綜之兩卦合為一卦而上下經各得十八卦今更本此積為方圖以置圓圖之中上經卦自右而左下經卦自左而右縱横數之皆成六位寓變化于整齊亦足以偹觀玩之資矣歸有光曰諸經遭秦火之厄易獨以卜筮存漢儒傳
授甚明雖于大義無所發越而保殘守缺惟恐散失不應此圖交叠環布遠出姬孔之前乃棄而不論而獨流落于方士之家此豈可據以為信乎又曰圖與傳雖無乖刺然必因傳為此圖不當謂傳為圖說也自伏羲氏始作八卦重為六十四卦而天地萬物之理無不備即天地萬物之數無不備也嗣後三易迭興各有所用而其原未嘗不一猶王者三正異建同
為欽昊天授人時焉耳觀太卜所掌其經卦皆八其别皆六十有四可見矣夫卦之為言掛也舉八卦六十四卦之象而縱之横之圓之方之無不各有精藴在焉陳邵相傳之圖或後人通易者賡續發明所作謂其出于羲圖可也謂其必出于伏羲氏及用三易之聖人不可也歸氏因傳為圖之識卓矣乃沉于舊聞者猶齗齗而莫之肯信何耶今竊以圖證經更定為連山之圖者二為歸藏之圖者四為周易之圖者四
而敬本經訓增衍各圖要期有禆易學非敢好與前人為異也周易圖書質疑卷十六
