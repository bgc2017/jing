禹貢說斷書𩔖
提要
(臣)等謹案禹貢說斷宋處士金華傅寅撰朱
彝尊經義考有寅所著禹貢詳解二卷通志
堂嘗刊入九經解中而永樂大典載其書則
題曰禹貢說斷並無詳解之名又經解所刊
本稱原缺四十餘簡今檢永樂大典本不獨
所缺咸在且其五服辨三千餘言九州辨千
數百言校原缺目更多至數倍又喬行簡序
稱寅著羣書百考事為之圖禹貢說特其一
種是編當先以山川總會及九河三江九江
四圖而次及諸家之說今經解四圖俱誤編
入程大昌禹貢論中與其書絶不相比附而
永樂大典獨系之說斷篇内蓋當時所見實
宋時原本足以依據而經解刊行之本則已
為後人傳寫錯漏致併書名而竄易之非其
舊矣書中博引衆說斷以己意具有特解不
肯蹈襲前人其論孟子決汝漢推淮泗而注
之江為古溝洫之法尤為諸儒所未及洵卓
然能自抒所見者吕祖儉謂其集先儒之大
成唐仲友謂職方輿地盡在腹中深為名流
所推重信不虚也今取經解刊本謹依永樂
大典本詳加校定譌者正之闕者補之析為
四卷仍題說斷舊名而於補缺之起訖各加
注語以别之庶幾承學之士得以復見完書
焉乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
