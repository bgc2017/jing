詩總聞卷五
宋王質撰
齊風
雞鳴
一章
雞既鳴矣朝既盈矣匪雞則鳴蒼蠅之聲
非雞鳴乃蠅聲非東眀乃月光所以不安
二章
東方明矣朝既昌矣匪東方則明月出之光
三章
蟲飛薨薨甘與子同夢會且歸矣無庶予子憎
雖曉尚以同夢為美俾趨朝者且歸令人無多以我
爾為憎予斥已也子斥君也言不使其歸則二人皆
受多慊也此皆婦人之辭
聞音曰明謨郎切惟皇矣其德克眀如今音餘皆
謨郎故詩韻亦不可盡拘古而廢今也夢莫滕切
總聞曰可見賢妃警戒之意孔氏以為非雞實鳴乃蠅
之聲夫人在君所心常警懼故以蠅聲為雞鳴盖謂警
懼之心亂其神故雞蠅之聲亂其聽也識者更詳
還
一章
子之還兮遭我乎峱之間兮並驅從兩肩兮揖我謂我
儇兮
二章
子之茂兮遭我乎峱之道兮並驅從兩牡兮揖我謂我
好兮
三章
子之昌兮遭我乎峱之陽兮並驅從兩狼兮揖我謂我
臧兮
肩牡狼皆稱兩者彼亦有之此亦有之也故上皆稱
並驅下皆言從兩
聞音曰還旬緣切間居賢切茂莫口切道徒厚切
好許厚切
聞跡曰峱山在齊地當是如犬形嶑山&KR4074;山皆取
形似
聞人曰以子為稱以揖為禮似是士大夫
聞事曰竝驅不必同行東西相遇亦曰並並言旁
也漢書並音補曠切
總聞曰此中土常態亦不必太誇當是輕儇驕恣之人
非嘉士也不若大叔于田將叔無狃戒其傷女此頗有
愛主及物之情也
著
一章
俟我於著乎而
君子與婦人成昏相肅之際也
充耳以素乎而尚之以瓊華乎而
二章
俟我於庭乎而充耳以青乎而尚之以瓊瑩乎而
三章
俟我於堂乎而充耳以黃乎而尚之以瓊英乎而
言其服不言其人似鄙其人也或指服為美或指服
為惡尚餙也言餙即不足于真美加餙以外美故知
為鄙辭也
聞音曰著直居切素孫租切華芳無切瑩于平切
英於良切
總聞曰當是貴勢耑事服餙稍虧禮文故女子有望辭
三進而三見易服乎疑辭而鄙辭此女子必有識者也
今東人下流相語皆以而殺聲玩易之意也
東方之日
一章
東方之日兮
東方日出謂寅卯間也東方月出謂十五六間也此
男女竊合同邁之日時也
彼姝者子在我室兮在我室兮履我即兮
二章
東方之月兮彼姝者子在我闥兮在我闥兮履我發兮
此男子本誘婦人而来乃若無故而至者佯為驚狀
欲攜婦人而去乃若見廹不得已者佯為窘狀此滛
夫而又有狡數者也即就也發起也履踐也凡足所
就所起之地皆履踐之俗謂一步踏一步也
總聞曰婦人墮其詭計可憐
東方未眀
一章
東方未眀顛倒衣裳顛之倒之自公召之
二章
東方未晞顛倒裳衣倒之顛之自公令之
三章
折柳樊圃狂夫瞿瞿不能辰夜不夙則莫
赴朝不厭早興趙盾所以却鉏麑也况欲曉未曉當
興久矣此必是醉亂之中偶有徵召之命而以非時
召臣咎其君以逞狂駭人罪其使至以我折柳為藩
故狂夫得越也俗所謂放鵰者也既挟持其君又挟
持其將命之人言以君召臣非早則晚不過在日未
有在夜者也君召有急則非時至之安論早夜此臣
當是狡腸凶德者也
聞音曰眀謨郎切顛之因切令離呈切圃博故切
瞿俱具切夜羊茹切莫幕故切
總聞曰君不能御下臣不能奉上君命不俟駕而行何
咎之有雖其君有以致之然其臣亦太難堪也舊說歸
過於君恐未然又歸過於壼人似亦無謂
南山
一章
南山崔崔雄狐綏綏
雄者如此雌者可知當是士大夫之在田野者作此
故以南山野狐起辭其中麻畆薪斧皆田野之物此
必士大夫所居在南山而近魯道所見者也
魯道有蕩齊子由歸既曰歸止曷又懷止
毛氏襄公文姜之醜見魯桓十八年既歸於人雖故
情亦宜斷何尚有懷也
二章
葛屨五兩冠緌雙止魯道有蕩齊子庸止既曰庸止曷
又從止
葛屨在足冠緌在首各有所麗不可差也文姜雖齊
妹而魯婦既用此禮其勢豈可以復相從責齊表之
辭
三章
蓺麻如之何衡從其畆取妻如之何必告父母既曰告
止曷又鞠止
麻必附畆而蓺妻必告父母而取言文姜初以告父
母為夫婦正也婚而不能以正裁制飬成至此自是
而下責魯桓之辭
四章
析薪如之何匪斧不克取妻如之何匪媒不得既曰得
止曷又極止
薪必以斧而析妻必以媒而成言文姜初以媒妁而
為夫婦亦正也大率其初皆以正而其末乃流于惡
至此極也
聞音曰懷胡隈切雙所終切畆莫後切母莫後切
告姑沃切
總聞曰文姜鄭忽所辭者也以為賢而不娶識者更詳
甫田
一章
無田甫田維莠驕驕
田大則人功難周故多莠人遠則國力難及故多勞
也
無思遠人勞心忉忉
此人似是襄公古人取名不一且以童年取名言之
襄公諸兒即其身取晉侯小子潞子嬰兒亦即其身
取此詩稱總角至突弁略似襄公氣象也
二章
無田甫田維莠桀桀無思遠人勞心怛怛
三章
婉兮孌兮總角丱兮未幾見兮突而弁兮
初見童稚忽見長成言年長而識不長也
聞音曰丱扃縣切
總聞曰此老臣事幼君之辭不曉者以為孩撫其君曉
者以為真愛其君也襄公自掩紀之後必啓其圖遠之
心而有無厭之志此臣當已先覺連稱管至父之釁有
萌不若姑置遠而且防近也似是鮑叔牙之流
盧令
一章
盧令令其人美且仁
言縱犬獵獸之人也此事仁者為之方為美也下章
他美皆生於此
二章
盧重環其人美且鬈
三章
盧重鋂其人美且偲
聞音曰令盧經切說文獜□也引詩盧獜獜可從
若從本文作鈴聲亦可環胡涓切偲新齎切說
文以思得聲
總聞曰此當是旁觀而為之夸譽者也能以仁為首辭
則作此詩者必有識者也
敝笱
一章
敝笱在梁其魚魴鰥齊子歸止其從如雲
敝笱在梁則魚之恣適可知齊姜之狀如此當有同
惡相為慫慂者衆也故曰如雲如雨如水
二章
敝笱在梁其魚魴鱮齊子歸止其從如雨
三章
敝笱在梁其魚唯唯齊子歸止其從如水
聞音曰鰥姑倫切鱮才呂切唯維癸切
聞訓曰惟毛氏以為出入不制鄭氏以為行相隨
順猶人譍諾曰唯隨順者是
總聞曰南山歸魯之時此則如齊之時也蓋魯桓未殞
雖未殞如無人如笱既敝而在梁烏能制魚也其他會
齊則魯桓已殞雖笱亦無也
載驅
一章
載驅薄薄簟茀朱鞹魯道有蕩齊子發夕
以暮發言心急也
二章
四驪濟濟垂轡濔濔魯道有蕩齊子豈弟
三章
汶水湯湯行人彭彭魯道有蕩齊子翶翔
四章
汶水滔滔行人儦儦魯道有蕩齊子遊遨
聞音曰薄普各切夕祥龠切弟待禮切湯失章切
彭必旁切
聞訓曰豈弟樂易也在詩皆為美稱故鄭氏疑之
以豈為闓以弟為圛言開眀猶發夕也以為古
文尚書以弟為圛今攷皆無樂易猶彷徉與下
文相應不強改
聞事曰簟茀朱鞹自是文姜所乘之餙不必言襄
公盖謂朱鞹諸侯之路車故以為齊侯是時文
姜若乘魯侯之車何人能禁文勢自是文姜也
總聞曰文姜自歸魯之後一與莊公如齊出魯還魯之
後五自會齊杜氏夫人為魯人所責故出奔内諱奔故
謂之孫又文姜與桓俱行而桓為齊所殺故不敢還若
爾則非奔也又文姜未還故傳稱文姜出姜于是感公
意而還若爾則復還也此詩當在孫齊之後也
猗嗟
一章
猗嗟昌兮頎而長兮抑若揚兮美目揚兮巧趨蹌兮射
則臧兮
二章
猗嗟名兮美目清兮儀既成兮終日射侯不出正兮展
我甥兮
俗傳外甥多似舅或魯莊稍肖齊襄好騰口者遂有
齊侯之子之稱故詩人為魯莊解謗言信為我甥也
三章
猗嗟孌兮清揚婉兮舞則選兮射則貫兮四矢反兮以
禦亂兮
齊莊與文姜會禚會榖猶在齊地至防則不會齊地
而會魯地恐越境貽患故齊人諷魯莊防變言不若
反去矢而禦内亂盖懲魯桓之事也
聞音曰正諸盈切貫扃縣切反孚絇切亂盧眷切
聞訓曰昌名孌皆譽其才之辭長清婉皆譽其貌
之辭不應二章目上為名目下為清不必從爾
雅止作名譽之名文勢為佳
總聞曰桓公父也文姜母也莊公子也莊公早年而桓
公已殁文姜已出其後縱横往来魯齊之間挾母之尊
倚齊之強安可防閑雖高世大賢處此亦難以為魯莊
無出羣之英斷無化物之妙用則可失子道則太過也
自舜之後豈可輕以此責人莊公未見可罪但見可憐爾
魏風
葛屨
一章
糾糾葛屨可以履霜摻摻女手可以縫裳
葛屨忽已履霜言時易遷夏忽冬也女手忽已縫裳
言人易長小忽大也當嫁之時也下所謂佩其象揥
亦同
二章
要之襋之好人服之好人提提宛然左辟
要䙅襋領也好人服之者言將適人以此供夫服也
好人提提夫壻行將至也提提涉泥水貌宛然左辟
忽已在左也旁邊貌妻父母之前男居左女居右今
猶言左辟右辟辟有數訓一辟有積言稠叠也一摘辟
言多禮節也一糾摘也一眩也一邪也一法也一君
也一除也此當為除言礙路過兩旁故曰除道此皆
入聲去聲回也毛氏不敢當尊宛然而左辟亦在旁
之意陸氏讀作避叶揥恐非
三章
佩其象揥維是褊心是以為刺
言婚嫁太速其意欲早使夫力婦功以濟其家不虚
度也此所以為褊而可刺也今河東風俗如此人家
無有聞食者雖幼兒稚女亦隨力有職易林引此絲
紵布帛人所衣服摻摻女手絃績繕織南國饒足取
之有息自北言之則魏近南故曰南國此其民風大
略也
聞音曰服滿北切辟吴氏毗義切叶揥刺今連上
叶襋服刺七賜切當與(闕)相近如雌為妻此為
泚今俗讀吪吴氏良是
聞章曰舊二章今為三章
總聞曰既以民待之安有葛屨不可履霜今民草履不
問嚴寒烈雪細民皆然又安得廟見三月方可執婦功
又安得為女不可縫下服女子亦有下服如衵服皆與
男子同制此亦非所以待民也毛氏鄭氏之說識者更
詳
汾沮洳
一章
彼汾沮洳言采其莫彼其之子美無度美無度殊異乎
公路
水際采草為人葅采木為蠶飼此窮賤之事也賦丰
美之容而躬窮賤之役殊不似貴族訝之辭也
二章
彼汾一方言采其桑彼其之子美如英美如英殊異乎
公行
三章
彼汾一曲言采其藚彼其之子美如玉美如玉殊異乎
公族
聞音曰莫末故切英於良切行戶郎切
聞物曰莫茂子也如楮實藚澤瀉也牛脣初生皆
可葅亦謂牛脣菜
聞跡曰班氏魏在晉南河曲故曰彼汾一曲寘諸
河之側不必如此水豈有無曲莫不有側特語
法若此爾
總聞曰貴者肯任賤者之事為人所難當為衆所服而
見者已有殊異之辭寖生輕心當是障固山澤奪凡民
所資也
園有桃
一章
園有桃其實之殽心之憂矣我歌且謠不知我者謂我
士也驕彼人是哉子曰何其心之憂矣其誰知之其誰
知之盖亦勿思
二章
園有棘其實之食心之憂矣聊以行國不知我者謂我
士也㒺極彼人是哉子曰何其心之憂矣其誰知之其
誰知之蓋亦勿思
采桃實以為殽采棘實以為食士大夫朋友相與會
集游適者也但其憂不知何事發之歌謠付之行國
必有難言而不可顯陳者也當時寡識者以歌謠為
縱情而事驕佚以行國為騁意而無終窮懷憂者稍
辨數之彼人君也是此事也言不君也何其當如何也
言將亡也我之所憂人所不知所以不知者特不思
而已苟思則與我同憂也此必其君或愎而自是或
昏而無知而君子避患隠憂為國而有此風大不美
也
聞音曰哉將黎切思新齎切國越逼切
聞人曰魏自周惠王庚申為晉所滅以封畢萬當
時已有先覺者卜偃以為魏大名也萬盈數也
畢萬之後必大司馬氏以為自晉獻公卒四子
争立而畢萬之後彌大自晉文公入而武子有
功晉悼公立而昭子又有功獻子桓子奕世愈
張此當是有識者憂晉之終為魏有也但不知
在何時周威烈王戊寅始建國裂晉分邦與韓
趙同恢形勢已久卜偃能見于初封之時而况
寖久而寖現乎此士大夫與朋友相與言者也
故曰子曰何其此人未必深相知然可與言者
也
總聞曰鄭氏魏君薄公税省國用不取於民食園桃而
已不修德教民無以戰此侵削之由惟患公税不薄國
用不省雖食園桃何害土階茅茨此堯所為聖人也德
教孰大於此有君如是凡民願戴何患無以戰此富強
之本非侵削之端也識者更詳
陟岵
一章
陟彼岵兮瞻望父兮父曰嗟(止)予子行役夙夜無已上
慎旃哉猶来無止
此已解而尚相顧子有恨無言瞻望而已其父之辭
督以勤勉以謹如此尚可来歸母兄之辭皆然止留也
病而留所在不能歸也弃遺也鈍而不及其部伍不
能同歸也死甚于止弃也皆庶幾不如此悲之辭也
二章
陟彼屺兮瞻望母兮母曰嗟(止)予季行役夙夜無寐上
慎旃哉猶来無棄
三章
陟彼岡兮瞻望兄兮兄曰嗟(止)予弟行役夙夜必偕上
慎旃哉猶來無死
與部伍偕行不可獨後後必刑也
聞音曰岵後五切父扶雨切子奬禮切屺坡里切
母滿罪切兄虚王切弟待禮切偕舉里切死想
止切
聞句曰嗟斷句文勢當然語意愈切
總聞曰毛氏父尚義母尚恩兄尚親尋詩予子予季予
弟之辭皆親也夙夜上愼之辭皆義也無止無棄無死
之辭皆恩也偶行役者少子爾非專愛其少子也若使
孟子仲子當亦復然
十畆之間
一章
十畆之間兮桑者閑閑兮行與子還兮
居民唯恐其不多上固欲如此下亦欲如此翕集則
舒愉此樂國之象也當是人多桑少為權力所障固
采摘故民他求桑以育蠶爾今鄉落之間蠶時至為
急廹近無所取則遠無所不至有有獲而徑歸者有
無獲而不肯空歸前邁而遠求者此或還或逝者也
二章
十畆之外兮桑者泄泄兮行與子逝兮
聞音曰間居賢切閑胡田切泄以世切
總聞曰魏俗多以蠶為業以縑轉食蓋地勢隘而稼事
不廣也蠶月壯者用力於外弱者用力於内晝夜奔疲
今其風尚如此閑空也言桑葉稀也泄漏也言桑蔭薄
也受畆之内無所取受畆之外又無所取以他求也亦
可見當時促廹氣象
伐檀
一章
坎坎伐檀兮寘之河之干兮河水清且漣猗不稼不穡
胡取禾三百㕓兮不狩不獵胡曕爾庭有懸貆兮彼君
子兮不素餐兮
君子伐檀以易食非無故而取給者也不稼穡者胡
為而取禾不狩獵者胡為而懸貆胡言汝何為而乃
如此也君子不然計木之大小長短為資之贏虧多
寡非拱手端坐而圖飽也
二章
坎坎伐輻兮寘之河之側兮河水清且直猗不稼不穡
胡取禾三百億兮不狩不獵胡瞻爾庭有懸特兮彼君
子兮不素食兮
三章
坎坎伐輪兮寘之河之漘兮河水清且淪猗不稼不穡
胡取禾三百囷兮不狩不獵胡瞻爾庭有懸鶉兮彼君
子兮不素飱兮
後章言輻言輪則前章所以伐檀者蓋為此具也毛
氏檀輻檀輪良是
聞音曰檀徒沿切干居焉切餐七宣切側莊力切
飱須倫切
總聞曰覩河之清感君子之潔當是在清河清漳附近
大率詩人觸境而後興辭河本渾而以為清或者即委
曲解釋此談詩之獘也
碩鼠
一章
碩鼠碩鼠無食我黍三歲貫女莫我肯顧逝將去女適
彼樂土樂土樂土爰得我所
此必為吏臨民者習熟至於三年爾不相顧我亦不
想戀凡人情一年猶有望二年已生心三年遂决志
不皆如此大略如此也謂鼠無食我黍無食我麥無
食我苗遺我為行資也
二章
碩鼠碩鼠無食我麥三歲貫女莫我肯德逝將去女適
彼樂國樂國樂國爰得我直
直價也所攜之黍之麥之苗苗萊也毛氏苗嘉糓也
茅方苗則可茹榖方苗未可飯也言以此物于他國
轉易以為生不虧其價也今人稱當價猶曰直杜氏
城中斗米換衾裯相許寧論兩相直此言至急不復
論直也
三章
碩鼠碩鼠無食我苗三歲貫女莫我肯勞逝將去女適
彼樂郊樂郊樂郊誰之永號
永號言不知在後而不能前者何人長號也以去為
喜以留為憂
聞音曰顧果五切麥訖力切國越逼切
聞字曰勞即下泉郇伯勞之之勞彼去音此平音
音不同意則一吕氏春秋注作逃無謂
聞訓曰永號難為歌號先號咷而後笑喜悲自是
兩事歌號自是兩音語勢亦不如此
總聞曰以鼠斥君度民心雖甚怨之亦不至此又以三
年大比民于是徙若不堪而他適何俟大比也當是居
官滿三歲如今三年為任之類三載考績自舜法如此
想周制猶然
詩總聞卷五
