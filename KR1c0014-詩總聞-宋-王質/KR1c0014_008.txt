詩總聞卷八
宋王質撰
豳風
七月
一章
七月流火九月授衣
此田野農民酬酢往復之辭故参錯無次序大率七
月至九月一歲之食已畢一冬之衣又辦相與各道其
生業指時指物不一而足卒之躋堂稱夀以答上也
一之日觱發二之日栗烈無衣無褐何以卒歲三之日
于耜四之日舉趾同我婦子饁彼南畆田畯至喜
民或言曰自七月有寒之漸九月寒事當辦無以禦
冬何以卒歲歲既卒陽已深則于耜舉趾饁田以次
而至也
二章
七月流火九月授衣春日載陽有鳴倉庚女執懿筐遵
彼微行爰求柔桑春日遅遅采蘩祁祁女心傷悲殆及
公子同歸
民或又言曰自七月變候九月卒歲之計已備春来
男已不可離田女當采桑育蠶男女各分職也女見
物變覺年長所以傷悲人常情也公子適野勞田者
也女與同歸喜觀公子之儀容徒御隨其後而還也
三章
七月流火八月萑葦蠶月條桑取彼斧斨以伐遠揚猗
彼女桑
民又或言曰自七月萑葦將成八月可采儲蠶薄待
蠶月時至則采桑從事也條桑南人謂之梯桑批桑
北人謂之穿桑采桑止取葉不伐條也正月以後即
為之將近蠶月也
四章
七月鳴鵙八月載績載玄載黃我朱孔陽為公子裳
民又或言曰自七月有麻事之漸八月可績以奉公
子為先併絲麻而結于此章也染采必向陽藉日色
也今染人猶然
五章
四月秀葽五月鳴蜩八月其穫十月隕籜一之日于貉
取彼狐狸為公子裘二之日其同載纉武功言私其豵
獻豜于公
民又或言曰自四月五月有稼事之漸八月可刈十
月天寒葉凋可趣野事之時仲冬始出季冬再出過
是則春野事休田事起西北非皮不可禦寒縑布皆
不足當之小民以羊豕等皮大民以狐狸等皮故絲
麻為公子之裳狐狸為公子之裘所自用者豵之類
也野豕一歲為豵言皮薄也三歲為豜言皮厚也野
豕多得稚者力弱易制也少得大者力健難獲也以
難得者奉上也
六章
五月斯螽動股六月莎雞振羽七月在野八月在宇九月
在戶十月蟋蟀入我牀下穹窒熏鼠塞向墐戶嗟我婦
子曰為改歲入此室處
民又或言曰自五月一隂之生更六月至十月而隂
氣已盛穹窒熏鼠塞向墐戶將改歲而入此避之也
螽莎雞蟋蟀皆類蝗螽今蚱蜢莎雞今促織蟋蟀亦
促織但促織聲如云西西蟋蟀聲如云習習尋詩既
莎雞蟋蟀同種則螽當亦是同種或螽所化未可知
俗言蚱蜢食蠅乃化蟋蟀識者更詳
七章
六月食鬱及薁七月亨葵及菽八月剝棗十月穫稻為
此春酒以介眉壽
民又或言曰自六月鬱薁可食其他以次而有十月
初寒可以釀酒之時穫當作濩浸米為醪也春酒冬
飲而春生非春始為也毛氏凍醪今臘醅也
八章
七月食瓜八月斷壺九月叔苴采荼薪樗食我農夫
民又或言曰自七月又有瓜可食以至苦菜皆可亨
餁以勞久苦之農夫也毛氏叔拾也如此則當為椒
九章
九月築場圃十月納禾稼黍稷重穋禾麻菽麥
場圃植果蓏也𢷬之使堅恐果蓏之株為風所拔也
納入也今輸官猶有此稱納禾八官禾倉納冰入官
冰室豳俗愛君親上故遇事先公後私絲麻狐狸先
獻公黍稷重穋禾麻菽麥先納公以至宫功皆先于
乘屋其末則朋酒殺羊而獻公堂豳俗如此美也
嗟我農夫我稼既同上入執宫功
上今赴役猶有此稱執今作役猶有此稱自十月而
輸官之物皆足總禾麥而結之此章也此詩涉民甚
切故多凡談但久遠無由盡曉
晝爾于茅宵爾索綯亟其乘屋其始播百榖
西北小民多茅屋將寒則采茅絞索縶之不爾大風
輙卷去今猶如此謂之蛇索言索如蛇也芒種節後
始播種又以四月結之也
二之日鑿冰冲冲三之日納于凌隂四之日其蚤獻羔
祭韭
冰最在後非民事也以二月結之自此以後頒冰刷
冰民不與也
九月肅霜十月滌場
滌猶言刷秋冰用盡則刷冰室以待来年之藏冬禾
收盡則滌禾場以待来年之耕今人猶言洗厨言收
之盡也滌場同意
朋酒斯饗曰殺羔羊躋彼公堂稱彼兕觥萬壽無疆
朋酒醵酒也醵酒亨羊升公子之堂獻公子之壽一
歲之事畢也禮籥章掌土鼓豳籥中春晝擊土鼓龡
豳詩鄭氏豳風七月也鄭氏自七月流火九月授衣
至殆及公子同歸為豳風國祈年于田祖吹龡雅擊
土鼓以樂田畯鄭氏豳雅亦七月也鄭氏自七月流
火八月萑葦至以介眉夀為豳雅國祭蜡則龡豳頌
擊土鼓以息老幼鄭氏豳頌亦七月也鄭氏自七月
食瓜八月斷壺至萬夀無疆為豳頌不知如何分一
詩作三種禮瞽矇諷誦詩世奠擊鼓琴瑟誦也詩也
各有聲也此二聲四器也先諷其辭而後入鼓鐘奠
鼓也擊鐘也世曳長也又入琴瑟籥章所謂豳詩以
鼓鐘琴瑟之聲合籥也禮笙師龡竽笙塤籥簫箎篴
管春牘應雅此十二器也籥章所謂雅以雅之器之
聲合籥也禮貾瞭播鼗鼓擊頌磬笙磬此四器也籥
章所謂豳頌以頌噐之聲合籥也禮諸噐諸聲亦在
和之所謂凡為樂噐以十有二律為之數度以十有
二聲為之齊量凡和樂亦如之故逆暑迎寒祈年祭
蜡皆全用七月特以噐和聲有不同耳大率樂非一
器所能合非一聲所能和今此以土鼓豳籥為主鄭
氏豳籥用豳地竹詩亦如之鄭氏豳籥豳人吹籥之
聲章引禮土鼓蒯桴葦籥伊耆氏之樂此亦有理此
盖豳地之樂也豳詩豳歌曲也豳雅豳頌皆豳樂器
也合籥而吹之不同擊鼓而節之則同也
聞音曰火虎隈切衣魚紀切發方吹切烈力制切
褐許既切畆滿罪切庚古郎切行戶郎切裘渠
之切野上宇切戶後五切下後五切瓜攻乎切稼
古護切穋六直切麥訖力切隂於容切韭已小切
饗虚良切觥姑黃切吴氏此詩每句用韻誠然
有不可叶者惟曰為改歲嗟我農夫若用許氏
之法亦可歲從示可以示取音叶子夫從工可以
工取音叶同既不在韻亦不必徒使以卓見忽
古人者空騰口也恐是當時音調又不可不知
鴟鴞
一章
鴟鴞鴟鴞既取我子無毁我室恩斯勤斯鬻子之閔斯
二章
迨天之未隂雨徹彼桑土綢繆牖戶今女下民或敢侮
予
三章
予手拮据予所捋荼予所蓄租予口卒瘏曰予未有室
家
四章
予羽譙譙予尾翛翛予室翹翹風雨所漂摇予惟音嘵
嘵
聞跡曰豳自七月以下皆周公之詩而繫豳周公
生于豳岐之間陶染西俗習貫西音盖千餘年
正氣所傳雖聖人烏能變也當是此詩皆豳音
入豳樂鄭氏所謂豳人龡籥之聲章是也古音
久絶後人不曉孔子所以繫豳盖有自然之趣
初亦何心非若後人強為穿鑿曲生辭說也魯
成九年晉侯見楚囚鍾儀使與之琴操南音今
西音不知與古音何如西人吐語殺辭必曰斯
又若蘇此詩恩斯勤斯鬻子之閔斯破斧哀我
人斯亦可想見其風俗也
總聞曰鴟鴞謂管蔡也子謂伯禽也室謂成周也當是
周公在東伯禽在西父子隔絶有不相保之勢言我子
猶可王室為重憂王室將危也下民商徐奄淮夷也乘
管蔡之流言敢見侮而相挺為亂也室家亦成周也言
武王克商二年而病五年而喪饗國日淺初基未固故
曰未有有當如克有常憲之有有諸已之有言永保也
大率欲以哀苦為之感動成王其初欲誚而未敢其卒
乃悔而至泣此詩不為無助也
東山
一章
我徂東山慆慆不歸我来自東零雨其濛
徂東往也来自東歸也此其夫来歸與其妻相見叙
相别之狀𨗳相見之情也王氏征夫懷親戚誰獨無
此情昔人從公(闕)一徂輒三齡此皆夫辭
我東曰歸我心西悲制彼裳衣勿士行枚
言寄征衣而不達也不知在士之中第幾行第幾枚
也外事不與内通故不達也
蜎蜎者蠋烝在桑野敦彼獨宿亦在車下
蠋桑蟲也桑生葉則有蟲如蠶而小春時也我獨宿
在車下但見桑蟲不見妻也
二章
我徂東山慆慆不歸我来自東零雨其濛果臝之實亦
施于宇伊威在室蠨蛸在戶町疃鹿場熠燿宵行亦可
畏也伊可懷也
果臝括樓也其實及宇夏時也想女在家果臝伊威
蠨蛸其寂如此我在野亦止見鹿場螢火不見妻也
故不及宇及室及戶而言場鹿宿則相環外向猶如
戰場盖夜行所見鄭氏此五物去家無人則然甚佳
但上三物當施于内下二物當施于外則語意皆順
也
三章
我徂東山慆慆不歸我来自東零雨其濛鸛鳴于垤婦
歎于室洒掃穹窒我征聿至有敦瓜苦烝在栗薪自我
不見于今三年
瓜白瓜也近蒂帶苦秋時也穹窒炕也西北人非此
不可寢冬時也想女聞鸛鳴則憂我在外而苦雨也
洒埽所臥之炕以待我至儲瓜儲薪凡皆待我也
四章
我徂東山慆慆不歸我来自東零雨其濛倉庚于飛熠
燿其羽之子于歸皇駁其馬親結其縭九十其儀其新
孔嘉其舊如之何
倉庚黃栗留也又春時也見此春鳥追思乘馬親迎
結縭相合之時新相見之情與舊相處之情孰優戲
之辭也
聞音曰上四句每章為起辭上二句不用韻下二
句乃用韻吴氏以為未詳山西人呼曰師又若
曰沙今猶有此音山歸未嘗不叶也野上與切
下後五切戶後五切行戶郎切畏於罪切懷胡
隈切垤地一切窒陟致切年禰因切馬滿補切
嘉居何切
聞物曰陸氏果臝□螉盖謂草與蟲獸不當相雜
也上章言桑蠋下章言鸛瓜栗薪草木與蟲獸
亦相雜言之小宛蜾蠃負之皆從䖝此皆從果
毛氏良是
聞跡曰詩自七月以下所繫周公之詩鴟鴞固已
略言之今又載于此周公東征必皆豳岐生長
諳慣之人其人作豳樂歌豳曲夫人何怪項氏
有楚其在垓下也聞漢軍四面皆楚歌曰漢皆
已得楚乎何楚人多也盖漢高部曲皆關中調
發之人秦人而有楚歌此項氏所以悲歌忼慷
也力拔山兮氣盖世時不利兮騅不逝騅不逝
兮可奈何虞兮虞兮奈若何自今觀之四句如
今古詩哀泣何由而生而死生何由而决也舉
此以明東山蓋豳人從軍為歌者人諷其辭已
足以感人何况其聲惜後人不得聞且不可考
也
總聞曰書稱二年詩稱三年尋詩再及春一及夏一及
秋一及冬歴五時也當是二年始定三年乃歸據皇極
經世丙戌東征戊子底平則是三年也詩書所言自不
相礙
破斧
一章
既破我斧又闕我斨周公東征四國是皇哀我人斯亦
孔之將
既又言見害不已也小人雖極力而不害周公之大
不害周公之休皇張也吪動也遒聚也有識知其無
能為而終以為哀者恐不幸而墮其機也既而自解
周公甚大甚嘉甚休豈能無傷也
二章
既破我斧又闕我錡周公東征四國是吪哀我人斯亦
孔之嘉
三章
既破我斧又闕我銶周公東征四國是遒哀我人斯亦
孔之休
聞音曰錡於何切嘉居何切
聞事曰古專征杖鉞黃金餙斧書左杖黃鉞又有
大鉞在左者秉之小鉞在右者秉之後世雖執
國之臣止假黃鉞亦未敢當多辭盖黃鉞即君
權也不知此時或是黃鉞或是大鉞司馬氏武
王殺紂周公把大鉞召公把小鉞以夾武王此
行當是黃鉞其位既尊其勢又重于往時也
總聞曰毛氏四國管蔡商奄此當是三監同亂諸邦竝
騷所謂有大艱于西土西土人亦不静人情見天下之
變如此周公之危如此故以為哀也
伐柯
一章
伐柯如何匪斧不克取妻如何匪媒不得
伐柯當以斧害周公當如此去之取妻當以媒来周
公當如此致之皆所以感動成王也
二章
伐柯伐柯其則不遠我覯之子籩豆有踐
管蔡之徒必有尚在成王之側者故曰不遠周公所
以未還者為是故也去是則見周公而致禮通情斯
有日矣
聞音曰踐慈演切
總聞曰害周公者固不為少而知周公者亦不為不多
成王之眀而又有賢者以感悟之此天所以相周也考
書二公召公太公也諸史有執事莫知主名諸人一信
一噫二語移成王之心流成王之涕而天又動威于雷
風禾木之間文武之澤深矣此詩當是諸史百執事之
徒所作願為媒者也司馬氏以雷風之事在周公既卒
之後盖以昔公勤勞王家認昔為古凡隔宿即為昔何
論存亡其中眀言惟朕小子其親逆我國家禮亦宜之
不應以十年之後事相聯成文而又意勢相貫决不在
十年之後也司馬氏恐非據皇極經世周公東征以丙
戌沒以丙申併載于此
九罭
一章
九罭之魚鱒魴我覯之子衮衣繡裳
二章
鴻飛遵渚公歸無所於女信處
三章
鴻飛遵陸公歸不復於女信宿
皆周公歸途所見之物也魚遊近罭鴻飛近渚近陸
皆危地公歸恐復陷讒不能免也國人憂周公而未
孚成王故欲且留再宿以觀其變女衆人共推為可
留之所也
四章
是以有衮衣兮無以我公歸兮無使我心悲兮
雖此有所逆之服然不可歸恐墮其計也國人憂疑
之心如此懲已往不能保將来也
聞句曰舊一章四句三章三句今為各三句九罭
之魚不斷
總聞曰鄭氏是東都也東都欲留周公為君謂成王賫
来衮衣願其封公于此以衮衣命留之無以公西歸此
說極有理東都為周公之計則甚精也初欲少留以觀
事變又欲終留以奠别都若爾則不利孺子之讒乃驗
周公之心上通乎天下通乎地當是武王遘厲以成王
托周公故曰是有丕子之責于天盖已屬後事也其後
南面負扆之事雖以為疑然不必疑也聖人不事形迹
如後世之肺腸大誥之作正危疑洶湧之時亦以王命
告天下東征西歸又十年乃沒天下康平國勢尊安若
使周公避嫌遠疑如常情所存則非所謂出乎其類拔
乎其萃者也併載于此
狼䟦
一章
狼跋其胡載疐其尾公孫碩膚赤舄几几
二章
狼疐其尾載跋其胡公孫碩膚德音不瑕
狼進則跋其胡退則疐其尾此與周公異意之人所
露之狀也周公尚留未歸已歸未至朝廷必有踧踖
者成王亦為之遅疑也周公以大包之以美和之故
居上公之位安而保聖人之德全也
聞音曰瑕洪孤切善哉吴氏之說曰載籍所傳自
三代而下以至于今一字之聲無慮數變秦漢
以前凡從叚者在平則讀如胡或自胡而孳在
側則讀如護或自護而孳魏晉之間在平則讀
如何或自何而孳在側則讀如賀或自賀而孳
齊梁之後在平則讀為胡加切在側則讀為胡
駕切亦或自二音而孳自胡而為何自何而為
遐自護而為賀自賀而為下其聲音之變如此
至其所以變則不得而知而魏晉以前或兼用
後世之音至後世既變之後古音之存者盖蔑
矣今以一二考之左氏傳宋野人之歌曰既定
爾婁豬盍歸吾艾豭此以豭為胡也楚辭遠遊
潄正陽而含朝霞精神入而麤氣除司馬相如
大人賦曰回車朅来兮會食幽都吸沆瀣兮餐
朝霞此以霞為胡也楚辭招魂瓊轂錯衡華英
假茞蘭桂樹鬱彌路又曰結撰至思蘭芳假人
有所極同心賦此以假為護也張衡狼比周公
如以鴟鴞比成王也此等當易
聞人曰公孫周公公季之孫也初止稱公季後乃
稱王季此詩止襲前稱大率公子公孫皆實語
總聞曰此必逆周公之使者行道所見也詩人未有無
故而興辭觸物吐情此非以狼而詆其人也
詩總聞卷八
