詩總聞卷九
宋王質撰
雅
聞雅一
雅樂歌名也雅有大雅小雅見于季子所觀猶之可也南
山有臺之類豈不大而入小泂酌之類豈不小而入大姑
猶之可也既強以為風有正風變風又強以為雅有變雅
前人所言以事之美惡分正變以辭之繁簡分大小既立
此法則古詩必有更張移易者細推季子所觀小雅有美
有惡大雅有美無惡小雅美哉思而不貳怨而不言其周
德之衰乎猶有先王之遺民焉杜氏以為遺民者商王餘
俗故未大審爾乃周德之盛非周德之衰也故此成康以
下者皆是也大雅廣哉熙熙乎曲而有直體其文王之德
乎杜氏以為雅者詠盛德形容但歌其正不歌其變審爾
則小雅亦雅也何以及衰故此穆夷以上者皆是也更改
移易斷無可疑者風亦有之如何彼穠矣之類明為王
姬下嫁齊侯之詩是也姑存以待識者
聞雅二
雅大小諸篇據序王雅及后稷及公劉及太王及王季
及文王及武王及成王及宣王凡其上世之賢君無有
不及變雅止及幽厲而不及他王自厲王以上有昭王
穆王共王懿王孝王夷王自幽王以下有平王桓王王
風止于桓王未聞以下而皆不及至其詩無可復見幽
厲之干涉者則以為思古思古不思文王而專思武王
不思康王而專思成王皆不可曉恐其間亦不及他王
或臣或民或男或女者不專二人當之子貢曰紂之不
善不如是之甚也是以君子惡居下流天下之惡皆歸
焉然既為此學當不愧于天不怍于人不可承流言為
實說使為惡而苟免者何幸非已而妄受者何冤且如
無將大車悔將小人小眀悔仕亂世小人亂世豈非為
君之罪而不以幽王為刺何也采菽婦人怨曠瓠葉士
大夫饔餼微薄何與于人君而乃以幽王為刺何也且
如漸漸之石以夷狄征役久病而作苕之華以夷狄師
旅並起而作何草不黃亦以夷狄用兵不息而作而前
後两詩皆刺幽王中一詩不刺幽王何也瞻卬召旻皆
凡伯刺幽王大壞一稱旻天一稱昊天獨以旻為閔小
旻又不以為閔何也節南山正月十月之交雨無正小
旻小宛序皆刺幽王而毛氏以二詩為刺幽王四詩為
刺厲王何也序者如此釋者如此皆所不曉也
聞雅三
漢晉以下有迎享送神曲皆用諸大神後世亦施諸小
神今攷楚茨自楚楚者茨一章濟濟蹌蹌一章迎神也
執爨踖踖一章我孔熯矣一章送神也又有夕牲引牲
歌夕牲視牲也引牲陳牲也今考信南山恐是此歌甫
田大田皆是饗神之曲後世有藉田迎享送神歌太社
及先農迎享送神歌必有自来或曰頌告神之詩雅非
告神之詩特詠事之詩也自梁定國樂竝以雅為稱衆
官出入奏俊雅皇帝出入奏皇雅太子出入奏徹雅王
公出入奏賓雅上夀酒奏介雅食舉奏需雅撤饌奏雍
雅牲出入奏滌雅薦毛血奏牲雅降神及迎送奏諴雅
皇帝飲福酒奏獻雅燎埋奏埋雅今楚茨信南山大田
甫田略見而楚茨為詳後世有飲福撤爼歌今楚茨末
章亦具所謂禮儀既備也
聞雅四
古曲不傳于後世而三國六朝之間尚或有之漢有殿
中食舉七曲大樂食舉十三曲魏有四曲皆取鹿鳴而
魏曲又增騶虞伐檀文王皆古聲亂後改騶虞伐檀文
王三曲更自作聲節其名雖同而聲實異唯鹿鳴獨得
存後又改第一曰於赫與古鹿鳴同第二曰巍巍用後
所改騶虞聲第三曰洋洋用後所改文王聲第四曰日
復復用鹿鳴聲不用伐檀聲也且以詩推之則其存尚
見于此今觀於赫與鹿鳴繁簡長短不同不知何由用
其聲世傳桑景舒聞虞美人曲能動虞美人草以為此
吴音也别製一闋與虞美人曲迥絶而艸亦動恐或有
之自晉宋以來食舉謂之四廂歌此鹿鳴所謂人之好
我示我周行也古列位左右前後分置所謂輔拂疑丞
是也自後謂之四廂食舉猶存其名後又謂之東西廂
歌漸廢四廂之制而至今軍職猶存四廂之名然皆虛
稱也大率古朝禮與軍禮相埒軍禮左右前後而尊者
處中朝禮亦然今軍軄則故軍儀亦故朝儀也其他未
易可推惟食舉以鹿鳴之辭又以魏晉之號略見古燕
饗之禮也
周小雅
鹿鳴
一章
呦呦鹿鳴食野之苹
當是園囿之間與臣之高尊者燕樂即所見起興嘉
賓非凡臣也
我有嘉賓鼓瑟吹笙吹笙鼓簧承筐是將人之好我示
我周行
二章
呦呦鹿鳴食野之蒿我有嘉賓德音孔昭視民不恌君
子是則是傚我有旨酒嘉賓式燕以敖
此章獨不及樂盖與導言通情所謂德音也前後皆
禮飲其中蓋從容酬酢欵曲凡庭樂作則人語當止
人語交則庭樂當息
三章
呦呦鹿鳴食野之芩我有嘉賓鼓瑟鼔琴鼓瑟鼓琴和
樂且湛我有旨酒以燕樂嘉賓之心
聞音曰行戶郎切傚古交切集韻效傚效通作爻
又爻子謂放效也作交两音皆可用吴氏不必
專用交大率吳氏多定從一讀去古既遠苟叶
則皆可也湛持林切
總聞曰鄭氏示作寘盖以卷耳寘彼周行易之視古示
字也古無示字示作永不從目者使人觀也從目者自
我觀也皆有所示也賓之與我相好使列位觀之賓之
德音甚眀使下民觀之皆民見而不敢為偷君子見而
欲有所似也此臣必國之所推衆之所服故人君表出
以風厲也少年試武昌遇鄉人竇姓忘名曰勉旃俟中
選當歌鹿鳴送女趣使先歌即取簫吹之其聲舒緩全
無高急音呦呦作两聲甚久下或一字或两字或三字
一轉未有四字者其人少知書喜音律遭亂從軍後莫
知所在惜是時方十六歲未知好古不究所以今併載
于此
四牡
一章
四牡騑騑周道倭遅豈不懷歸王事靡盬我心傷悲
豈不懷歸詩多有此辭悲情之中有願意臣子之義
兼全也
二章
四牡騑騑嘽嘽駱馬豈不懷歸王事靡盬不遑啓處
不遑啓處詩亦多有此辭與豈不懷歸同情二句合
在一章尤動人
三章
翩翩者鵻載飛載下集于苞栩王事靡盬不遑將父
四章
翩翩者鵻載飛載止集于苞杞王事靡盬不遑將母
五章
駕彼四駱載驟駸駸豈不懷歸是用作歌將母来諗
聞音曰馬滿補切下後五切母满罪切諗式荏切
旁紐作氏任切叶駸
聞物曰鵻鳻鳩也南人呼為鳻鵻行役當在春時
總聞曰古者重于以身臣人身非我有也雖父母不得
養之載驟駸駸亟欲畢王事也將母来諗以飬母告君
欲休官歸家也父男子猶能自力母婦人必待人而後
飬故人子尤所動心將父者一而將母者再也古風至
西漢猶存官吏以府寺為舍十日一休沐以所居之官
為家而其家即相判也不獨行役雖居官守亦與其家
成疎故詩多有父子及夫婦相懷之辭
皇皇者華
一章
皇皇者華于彼原隰駪駪征夫每懷靡及
征夫皆有靡及之心則為使者惟恐不及可見上忠
勤則下奮勵也
二章
我馬維駒六轡如濡載馳載驅周爰咨諏
周徧也不必以為忠信左氏亦未嘗言忠信止曰必
咨于周而毛氏以忠信為周杜氏從之其言訪問于
善為咨咨親為詢咨禮為度咨事為諏咨難為謀臣
獲五善敢不重拜不審左氏在何代是時已有此學
至漢儒益盛左氏之文不及周以上裕而純過于秦
以下肆而駮氣象皆古而有純駮也唯左氏似裕而
有蹙廹之象似純而有雕鐫之迹非周以上之文也
似肆而有謹嚴之法似駮而有娟美之風非秦以下
之文也恐是生于戰國之時而不染戰國之習強為
力以變俗者也左氏共知其非丘眀孔門弟子之文
論亦不見因載于此故以天序為子夏孔門亦不如
此殆西漢以下東漢以前其駮又甚也
三章
我馬維騏六轡如絲載馳載驅周爰咨謀
四章
我馬維駱六轡沃若載馳載驅周爰咨度
五章
我馬維駰六轡既均載馳載驅周爰咨詢
聞音曰諏子須切絲新齎切謀謨柸切度待洛切
聞事曰左氏金奏肆夏之三不拜工歌文王之三
又不拜歌鹿鳴之三三拜鄭氏肆夏文王鹿鳴
俱稱三謂其三章也以此知肆夏詩也引國語
曰金奏肆夏樊遏渠所謂三夏也吕氏肆夏繁
遏渠皆周頌也肄夏時邁也繁遏執競也渠思
文也鄭氏以文王鹿鳴言之則九夏皆詩篇名
頌之族類也杜氏二曰肄夏一名樊三曰昭夏
一名遏四曰納夏一名渠下謂三夏天子所以
享元侯也肆夏之三謂肆夏昭夏納夏良是不
知繁遏渠云何王夏而不及盖避之也杜氏又
文王之三謂文王大眀緜良是鹿鳴之三謂鹿
鳴四牡皇皇者華良是文王大雅之首鹿鳴小
雅之首也舉其首以次至三也古者酒有三獻
或五獻每一獻三樂此用三獻故用三樂凡九
樂但序者不細察以鹿鳴為燕嘉賓以四牡為
勞使臣以皇皇者華為遣使臣皆祖此而又失
之文王既曰两君相見之樂文王之序何不曰
两君相見也特燕禮之間舉其詩之輕重為其
禮之隆殺非某詩必為某事也不獨此工歌而
已他賦者亦然隨時取意隨意取詩以此知序
者之過也
總聞曰所謂大聲不入俚耳折楊皇華則嗑然而笑折
楊逸詩皇華則此詩是也當是流傳里閭道路之間喜
為咏歌亦可以推他詩凡風雅頌皆人間所常侑樂寫
情如今大曲慢曲令曲及其他新聲異調者也頌特其
體制差異則人間罕行亦有雖大樂而有别名吕氏所
謂執競一日繁遏思文一名渠别名當是人間所可用
者也
常棣
一章
常棣之華鄂不韡韡
不如本字鄂蒂也蒂無光采花有光采然蒂承花之
光采皆從蒂而生花落則蒂結為子此花之本也
凡今之人莫如兄弟
當是春時見此花而感同氣也兄弟國家之本凡為
上之光采因同氣而生因他氣而成也所謂莫如
二章
死喪之威兄弟孔懷原隰裒矣兄弟求矣
天下莫可畏于死喪莫可愛于兄弟言畏愛之極如
此原隰之間鳥獸之羣尚兄弟相求故不及脊令也
三章
脊令在原兄弟急難每有良朋况也永歎
脊令首低尾昂首尾相應也亦當是有見興感兄弟
急難相應當如此也
四章
兄弟鬩于墻外禦其務每有良朋烝也無戎
朋友常有相愛之意其善者不過長歎其氣盛者亦
終不肯犯難施力也集韻戎通作□爾雅相也博雅
推也言無所施力也務戎不相叶因左氏以務為侮
故說者競起左氏必以經改蓋附會緜禦侮為辭故
劉氏從之又以戎為戍相叶吳氏以務戎皆改詩之
所存蔑矣遂轉務音蒙集韻雺霧霿霜皆有蒙音此
說最佳雖字無雨亦通用通呼然似不必詩之取叶
至不一且以二章言之脊令在原兄弟急難每有良
朋况也永歎四句三叶兄弟鬩于墻外禦其務就句
取叶禦務是也蓋其歌曲必禦字務字两斷每有良
朋烝也無戎朋作蓬音今北人多作此呼于歌曲雖
不知其的于諷詠亦自有微音其他取叶隨詩可見
今略載于此
五章
喪亂既平既安且寧雖有兄弟不如友生
危急之時最倚兄弟為切安平之際乃資朋友為多
何者彼各有門戶親族難代其捐軀而救難也故以
危難責朋友而以身許相知者皆非正也
六章
儐爾籩豆飲酒之飫兄弟既具和樂且孺
孺屬也和樂之情則均而尊卑之屬則别也
七章
妻子好合如鼓瑟琴兄弟既翕和樂且湛
妻子雖如琴瑟之恊而兄弟亦如和樂之耽則家道
全美也妻子恊而兄弟暌豈得為樂也必兄弟無他
而妻子乃合蓋妻子不患不恊而易暌者兄弟也下
文可見
八章
宜爾室家樂爾妻帑是究是圖亶其然乎
凡人必思之深謀之盡乃見實理實理見則信心生
也
聞音曰弟待禮切懷胡隈切難泥㳂切嘆他涓切
生桑狌狌亦作猩腥賈氏生生先醒也後生後
醒也湛持林切末以乎叶孔氏說詩大體依韻
亦有即將助語以當韻之體如此詩之類是也
聞字曰集韻侮務通用傷也慢也左氏作侮可從
然丁氏似附會務侮恐難通
聞句曰或說常棣之華鄂止句言花鄂皆不韡韡
也盖以不爾為真爾亦有所疑王氏不韡韡言
韡韡也故因疑而析句五字三字苟于古有疑
而不敢強立說特就其中求合亦不害好古也
總聞曰此詩未嘗有切責深恚之辭特以情以理感悟
而已左氏周公弔二叔之不咸故封建親戚以蕃屏周
召穆公思周德之不類故糾合宗族于成周而作詩毛
氏槩言召公杜氏以為虎也其詩在厲王之時則詩未
必皆作于成周之盛時也魚麗之序文武以天保以上
治内采薇以下治外不無所礙故孔氏以序閔管蔡之
失道故作常棣外傳周公之詩曰兄弟䦧于墻為周公
作也陸氏鴟鴞為詩常棣作詩變為言作者周公之于
詩其道在鴟鴞其事在常棣又略左氏召穆公直以為
周公其欲附合于序如此今以鴟鴞倣之其辭似非周
公之作也而召穆公之作盖亦未見杜氏厲王衰微兄
弟道闕召穆公于東都收會宗族作此周公之樂歌厲
而至宣宣而至幽幽而至平平王始遷東都豈有百餘
年之前糾合宗族會聚東都召穆公賢者必不無君無
國如此故凡左氏所載不敢不信而間亦有難信者也
伐木
一章
伐木丁丁鳥鳴嚶嚶出自幽谷遷于喬木嚶其鳴矣求
其友聲相彼鳥矣猶求友聲矧伊人矣不求友生
出谷遷木毛氏以為君子雖遷高位不可忘其朋友
此意甚善鄭氏又求其尚在深谷者此意尤善用鳥
意推人情古風可見
神之聽之終和且平
神且求聽以其和平亦有感動也
二章
伐木許許釃酒有藇既有肥羜以速諸父寧適不来微
我弗顧於粲洒埽陳饋八簋既有肥牡以速諸舅寧適
不来微我有咎
不来者得非我弗相顧我且有咎何為不来責躬引
愆必欲要致其来也
三章
伐木于阪釃酒有衍籩豆有踐兄弟無遠民之失德乾
餱以愆
民之失德則以乾餱吾儕雖小不滿意不必介念俗
謂幸見恕且盡歡也
有酒湑我無酒酤我坎坎鼓我蹲蹲舞我迨我暇矣飲
此湑矣
有酒則飲無酒則沽不可虛度也有鼓有舞隨所有
取樂及我職事有暇共飲此酒乃所願也
聞音曰丁陟耕切羜直吕切父扶雨切顧果五切
埽蘇后切簋已有切舅巨九切咎巨九切阪孚
臠切踐在演切愆起淺切酤侯古切暇後五切
聞章曰舊六章今為三章皆以伐木為首辭
聞物曰嚶音纓柔細也毛氏驚懼鄭氏相切直皆
恐非大率鄭氏附合求友舊說嚶音鶯遂以為
鶯相承出谷求友為鶯之事如此誤衍甚多
聞事曰禮天子同姓謂之伯父異姓謂之伯舅毛
氏因諸父諸舅之辭遂以為天子其初意甚正
其後意稍違今定從初意
聞人曰諸父父黨諸舅母黨兄弟亦母黨玩辭諦
意皆異姓與常棣同姓不同也
總聞曰鄭氏伐木謂昔日未居位在農之時與友生于
山巗伐木為勤苦之事今有酒而釃之本其故也此意
甚佳但不當以為王者識者更詳
天保
一章
天保定爾亦孔之固
人傳夭辭如皇矣帝謂也
俾爾單厚何福不除俾爾多益以莫不庶
二章
天保定爾俾爾戬榖罄無不宜受天百祿降爾遐福惟
日不足
三章
天保定爾以莫不興如山如阜如岡如陵如川之方至
以莫不增
四章
吉蠲為饎是用孝享禴祠烝嘗于公先王君曰卜爾萬
夀無疆
君先君也總言先世諸公諸王鄭氏嘏傳神辭上下
稱人以先字貫于其中如小旻上下稱事以否字貫
于其中語法正同
神之弔矣詒爾多福民之質矣日用飲食羣黎百姓徧
為爾德
神他神也先世之神已竟則他位之神次至弔至也
詒遺也當是祝傳神辭先世有尸他神無尸
六章
如月之恒如日之升如南山之夀不騫不崩如松柏之
茂無不爾或承
聞音曰除治慮切享虚良切福筆力切禮福者備
也備旁紐作逼古文福字多叶直極等字至唐
猶然古者不獨以福作逼字音亦以福作逼字
用賈氏疏者或制大權以福天子顔氏福古逼
字自後福作祜意不作逼意然逼音猶在也
總聞曰此詩第一第二章𨗳天情至第三章天隠而不
可憑則以物之大者喻之第四第五章導神情至第六
章神亦憑而不可憑則又以物之極大者喻之前七爾
後四爾皆天神下辭達其君也前五如後六如皆天神
指物喻其君也大率皆藉天神為辭
采薇
一章
采薇采薇薇亦作止
當是將佐述離家還家之狀
曰歸曰歸歲亦莫止靡室靡家玁狁之故不遑啓居玁
狁之故
二章
采薇采薇薇亦柔止曰歸曰歸心亦憂止憂心烈烈載
飢載渴我戍未定靡使歸聘
三章
采薇采薇微亦剛止曰歸曰歸歲亦陽止王事靡盬不
遑啓處憂心孔疚我行不来
薇作春時薇柔夏時薇剛秋時冬不言者来歸也所
以下言昔我往今我来之期適滿期年也
四章
彼爾惟何維常之華彼路斯何君子之車戎車既駕四
牡業業豈敢定居一月三捷
常即常棣也止是物記時如前章采薇非專喻將帥
車馬服餙也詩屡稱常棣之華似皆有所興也大率
詩人因物起興非接于所見興無由生此再指初發
之時也秦子作人當如常棣灼然光發亦因詩人棣
華為辭不必泥也當是周道春時多此物故引之一
月三捷言屡勝也不必言一侵一伐一戰為三也
五章
駕彼四牡四牡騤騤君子所依小人所腓四牡翼翼象
弭魚服豈不日戒玁狁孔棘
以象牙餙弓袋以鯊皮餙矢服今軍中猶有此制
六章
昔我往矣楊柳依依今我来思雨雪霏霏行道遅遲載
渴載飢我心傷悲莫知我哀
既以薇茁薇稚薇壯計歲月又以棣華計時候末章
眀言昔我往矣楊柳依依今我来思雨雪霏霏與前
章皆相應指期甚眀也
聞音曰作即各切亦摠古切莫武博切亦莫故切
皆通作總古莫故尤顯處臣列切疚訖力切来
六直切華方無切服滿北切戒訖力切哀於希
切
聞事曰爾雅陽為十月郭氏純隂用事嫌于無陽
故名此恐是十一月陽生之候初章言歲莫此
是預言来歸之期後章亦然不應十月已歲莫
今月令皆是周制其言歲時早晚悉用夏正
總聞曰禮師有功則愷樂獻于社其後號曰短簫鐃歌
又其後號曰鼓吹亦謂之鐃歌鼓吹舊有艾如張遠如
期之屬其後不可勝紀采薇出車六月吉日恐是此曲
出車
一章
我出我車于彼牧矣自天子所謂我来矣召彼僕夫謂
之載矣王事多難維其棘矣
此行天子使之来也其詩皆以王命為辭此亦是將
佐叙離家還家之狀與采薇同
二章
我出我車于彼郊矣設此旐矣建彼旄矣彼旟旐斯胡
不旆旆憂心悄悄僕夫况瘁
此二章于牧地調民卒也言旐言旟旟州里所建旐
縣鄙所建止是集衆二章皆曰僕夫亦是偏禆之屬
故使令稱僕夫也下章既言南仲遂稱旂旐旂諸侯
所建其容乃盛非前章比也
三章
王命南仲往城于方出車彭彭旂旐央央天子命我城
彼朔方赫赫南仲玁狁于襄
南仲文王之屬也林氏南得氏宣王之時恐非此南
氏之仲子與宣王之南仲同姓又同次也今同姓同
次而不同時有之
四章
昔我往矣黍稷方華今我来思雨雪載塗王事多難不
遑啓居豈不懷歸畏此簡書
左氏翹翹車乘招我以弓豈不欲往畏我友朋杜氏
逸詩句法與此相類極可玩味
五章
喓喓草蟲趯趯阜螽未見君子憂心忡忡既見君子我
心則降赫赫南仲薄伐西戎
君子謂南仲也當是將佐之在别部而来軍前者故
有未見既見之辭
六章
春日遲遲卉木萋萋倉庚喈喈采蘩祁祁執訊獲醜薄
言旋歸赫赫南仲玁狁于夷
聞音曰牧莫狄切来六直切載節力切彭鋪郎切
華方無切降乎攻切喈居奚切
聞事曰此行在北無戰止是往戍故言城在西有
戰故言伐言執言獲
聞跡曰毛氏朔言北方也襄除也今定襄屬并州
朔方亦屬并州朔方固是北方但襄除無謂
總聞曰前四章自西都往北方也夏往而冬歸故曰昔
我往矣黍稷方華今我来思雨雪載塗後二章自北方
歸西都又往西方春至西都故曰喓喓草蟲趯趯阜螽
未見君子憂心忡忡既見君子我心則降赫赫南仲薄
伐西戎既見而又行也春歸西都故曰春日遅遅卉木
萋萋倉庚喈喈采蘩祁祁執訊獲醜薄言旋歸赫赫南
仲玁狁于夷其去来不逾春也一歲所成併西北方之
事結之
枤杜
一章
有枤之杜有睆其實
其去言枤杜與薇作同時此當是師徒之室家所叙
與采薇出車同期而其人則異也
王事靡盬繼嗣我日日月陽止女心傷止征夫遑止
其歸亦與薇剛歲陽同期
二章
有枤之杜其葉萋萋王事靡盬我心傷悲卉木萋止女
心悲止征夫歸止
前詩皆以深冬而歸此詩獨至次春而歸比同歸差
後必有故也
三章
陟彼北山言采其杞王事靡盬憂我父母檀車幝幝四
牡痯痯征夫不遠
杞方茁而歸不遠與卉木之萋相應登北山采杞者
征夫在北盖有望且欲迎也
四章
匪載匪来憂心孔疚期逝不至而多為恤
當是以病不載則不来故後期望夫固懷憂此又為
多蓋比同歸後期爾
五章
卜筮偕止會言近止征夫邇止
卜也筮也合以為近果近不踰春也古者人神相孚
卜筮可信如此
聞音曰母滿罪切幝尺善切痯古轉切来六直切
疚訖力切偕舉里切近渠記切
聞字曰繼嗣我日積日為月而至于陽此句法甚
健
總聞曰不必言同歌同時異歌異日且引易君子小人
不同日尋詩無見大率行者居者各以情見辭非歌以
遣行勞還勤歸也後用此不可知非以此詩為朝廷待
軍旅之禮也
南陔
闕
白華
闕
華黍
闕
魚麗
一章
魚麗于罶(止)鱨鯊君子有酒(止)旨且多
二章
魚麗于罶(止)魴鱧君子有酒(止)多且旨
三章
魚麗于罶(止)鰋鯉君子有酒(止)旨且有
四章
物其多矣維其嘉矣物其旨矣維其偕矣物其有矣惟
其時矣
聞音曰鯊蘇何切有羽軌切嘉居何切偕舉里切
時上紙切
聞章曰舊六章今為四章文勢恐然
聞字曰麗著也讀如本字
聞用曰後有魚麗陣前後左右中五陣每一陣具
五陣大率敵人入者無不有所著今漁人置魚
器大略如此相水道錯綜縱横布之嘗使試之
于地頗類陣形
總聞曰陸氏鱨鯊之形長魴之形方鱧之形圓鰋之形
偃鯉之形俯以著萬物盛多不必如此大率西北人重
魚東南人重獸各以少為貴也
由庚
闕
詩總聞卷九
