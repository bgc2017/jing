詩總聞卷十九
宋王質撰
頌
聞頌一
南風雅皆周獨頌有周有魯有商魯則本國商則異代
季子所觀其辭極天下之美恐魯僖公未足以當之史
克亦未足以當之也杜氏以為盛德之所同也為有商
魯故同為盛德魯僖未為盛德與成湯不惟位分不倫
而人品亦異季子所言容或有溢美猶之可也孔子所
存當纖毫勺撮無差不應孔子魯人私于鄉里情義如
此細推恐風亦有魯此當與東山等詩同次而商頌之
外亦容有虞夏虞書明良之歌所謂直而不倨者也夏
書五子之歌所謂哀而不怨者也不應孔子商後私于
祖先系胄如此故此自孔子之後更世綿遠歴亂繁夥
不惟有所遺軼而更張移易不可復考又拘于庸儒狹
士而不敢自立所見制于凶朋悍類而不敢有異其言
姑存以待識者孔子所稱三百今三百五篇或曰舉成
數也若後遷就以附會成數或四五六百或七八九百
又烏可知此亦未聞子夏所問巧笑倩兮美目盼兮素
以為絢兮今無素以為絢兮五字其語意又不相符此
恐别有一篇非碩人也而今無見孔子所誦唐棣之華
偏其反而豈不爾思室是遠而曰未之思也夫何遠之
有正是兄弟隔離之意此恐常棣有首此一章而今不
存則吾自衛反魯然後樂正雅頌各得其所過此以往
其不得其所者又不勝計也
聞頌二
武在頌止有一詩禮武樂最詳周家造基作樂之本其
詩乃簡略如此一奏一終為一成始而北出謂攘玁狁
之時也當有詩再成而滅商謂陳牧野之時也亦當有
詩三成而南謂定荆蠻之時也亦當有詩四成而南國
是疆謂服江漢之時也亦當有詩五成而分周公左召
公右謂分陜郊之時也亦當有詩六成而復綴以崇謂
伐崇墉之時也亦當有詩六奏而武樂成今存武詩當
闕他詩也如時邁如執競如酌如桓如賚如般皆當分
配武樂但年祀久遠古法不傳學者所見不卓守株按
圖將何時而已今以禮推之略見總干而山立武王之
事也與執競詩相應發揚蹈厲太公之志也與酌詩相
應武亂皆坐周公之治也樂歌至亂辭則終所以皆坐
而享成與桓賚般等詩相應此五成以前也六成而復
綴以崇餘樂餘聲也與時邁等詩相應此五成以後也
所謂遲而又久度獨比諸樂為延袤也今序者以賚為
大封不見大封以桓為類禡不見類禡類禡出師之祭
今詩皆保定之意以是知皆武樂所用也
聞頌三
頌諸篇多四字一句其間有一字二字三字至五字者
舊說以為取數五行宋孝武使謝莊造郊祀明堂歌辭
依五行數木數用三火數用七土數用五金數用九水
數用六此用月令之數也水一火二木三金四土五則
洪範之數也蔡邕云東方有木三土五故八南方有火
二土五故七西方有金四土五故九北方有水一土五
故六若如謝莊之制則八言九言太長今以洪範為定
如清廟無射于人叶對越在天則斯一字為句終章曰
斯此餘聲也一字者也維清緝熙肇禋皆兩字為句二
字者也天作彼作矣彼岨矣三字者也其他四字五字
甚多俗以緝熙文王之典六字除之字則五字也無封
靡于爾邦六字除于字則五字也大率凡六字一句皆
有助辭無助辭者則有斷句也夙夜基命宥密六字
每三字一句基叶熙則非六字也儀式刑文王之典七
字刑字斷刑叶方則非七字也九疇初五行萬事無不
由之而出謝莊亦有所自來也
周頌
清廟
一章
於穆清廟肅雝顯相濟濟多士秉文之德對越在天駿
奔走在廟不顯不承無射于人斯
維天之命
一章
維天之命於穆不已於乎不顯文王之德之純假以溢
我我其收之駿惠我文王曾孫篤之
聞音曰命眉巾切叶純下皆以之相叶
聞句曰一句單入
總聞曰詩稱文王多以於為辭於歎聲也亦見一倡三
歎遺音之意大率文王之樂自清廟之外皆有清廟之
音也
維清
一章
維清(止)緝熙(止)文王之典(止)肇禋(止)迄用有成維周之
禎
合兩詩一純一清即見文王氣象清廟亦一清氣象
尤著大率文王如空虚澄齊武王加之雲雨變化故
不可同語也
總聞曰肇禋即肇祀謂后稷也至文王乃始有成書我
文考克成厥勲誕膺天命以撫方夏惟九年大統未集
勲已成而統未集故其後所言恭天成命而已所謂戎
衣天下大定垂拱而天下治于其既成而加之孔子武
成者文王受命有此武功成于克商此成非為此也蓋
謂武樂一終為一成此既作武樂以象其功又作武成
以述其迹也併載於此
烈文
一章
烈文辟公錫兹祉福(止)惠我無疆子孫保之
此君譽臣之辭也
無封靡于爾邦維王其崇之
無封無專封也所謂無有封而不告也靡于爾邦勿
私已國也所謂無曲防無遏糴也無靡皆禁止之辭
也
念兹戎功繼序其皇之(止)無競維人四方其訓之不顯
維德百辟其刑之於乎前王(止)不忘
此君戒臣之辭也前王尚且不忘辟公其可忘也
聞音曰首尾皆以之相叶疆旁紐蹻保旁紐博相
叶邦卜工切上叶封下叶崇皇胡公切叶功訓
旁紐薰叶人刑旁紐檄叶德
總聞曰大率序拘于頌以成功告神明之意故皆以神
明祭祀為言雖無見者且強而歸之此以為即政助祭
臣工以為助祭遣廟二者以序參詩言之皆助祭受遣
之詩也何前不言遣於廟後乃言遣於廟慮重出也無
由助祭之時相禮之際發語皆曰其其者期之之意也
若使誠如序者之言亦必與臣工皆在載見有客之後
惜乎遼邈不可復更正也
天作
一章
天作高山(止)大王荒之彼作矣(止)文王康之彼岨矣(止)
岐有夷之行子孫保之
聞音曰上句叶荒康行是也行戶郎切下句叶矣
之是也矣魚其切細推皆叶韓氏岐山操岐有
岨我往獨處正用此詩以徂為岨當有所自來
旁紐亦近胥祖兩韻仍通用作為做保為補皆
叶今西北人猶有此音
聞句曰一句單入
總聞曰高山岐山也周家之興自岐緜詩可見
昊天有成命
一章
昊天有成命二后受之(止)成王不敢康(止)夙夜基(止)命
宥密(止)於緝熙(止)單厥心肆其靖之
成王真成王也
聞音曰首尾以之相叶中基熙相叶靖旁紐子盈
切叶心
聞句曰兩句雙入
總聞曰並受此丕丕基見書立政初兼稱文王武王繼
三稱文王一稱武王又稱以並受此丕丕基故此稱天
命亦並言受至言文武之際又自微意也
我將
一章
我將我享維羊維牛維天其右之(止)儀式刑(止)文王之
典日靖四方(止)伊嘏文王既右饗之(止)我其夙夜畏天
之威于時保之
聞音曰牛魚其切與之叶末威與之叶相似不爾
用右旁紐夷周切叶牛方披耕切叶刑饗旁紐
虛良切叶王吳氏三之為韻亦可
總聞曰詩多言文王之典今周禮蓋文王之時所著所
謂惟王建國辨方正位體國經野設官分職以為民極
皆造始之意自太王已有司空
時邁
一章
時邁其邦昊天其子之實右序有周薄言震之莫不震
疊懷柔百神及河喬嶽允王維后明昭有周式序在位
載戢干戈載櫜弓矢我求懿德肆于時夏允王保之
執競
一章
執競武王無競維烈不顯成康上帝是皇自彼成康奄
有四方斤斤其明鐘鼓喤喤磬筦將將降福穰穰降福
簡簡威儀反反既醉既飽福禄來反
思文
一章
思文后稷克配彼天立我烝民莫匪爾極貽我來牟帝
命率育無此疆爾界陳常于時夏
聞音曰牟讀作謨育旁紐讀作余相叶夏讀作懈
叶界今謨西人猶作此音懈南人猶作此音
聞事曰毛氏來牟麥也說文來麰麥也亦可通用
總聞曰生民言誕降嘉種至此又言貽我來牟恐止是
舜降此種故曰汝后稷播時百穀鄭氏赤烏將牟麥俱
來雖可附會要未必實然大率亦履神迹吞鳥卯之比
毛氏則不如此也
臣工
一章
嗟嗟臣工敬爾在公王釐爾成來咨來茹(止)嗟嗟保介
維莫之春亦又何求如何新畬(止)於皇来牟將受厥明
明昭上帝
此於皇來牟即思文貽我來牟也上帝即思文帝命
也大率周家凡舉農事必舉后稷
迄用康年命我衆人庤乃錢鎛奄觀銍艾
此恐是藉田之禮禮天子乃以元日祈穀于上帝乃
擇元辰天子親載耒耜措之于參保介之御間三公
九卿諸侯大夫天子躬耕帝藉天子三推三公五推
卿諸侯九推此臣工公卿侯大夫也保介參保介也
元日正月一日也元辰三月一日也故謂莫春
聞音曰茹人余切叶畬艾魚刈切叶帝集韻茹如
艾乂皆通年禰因切叶人如克配彼天叶立我
烝民皆不為韻然則古詩縱横委曲多叶余但
得叶韻已足安能盡如古風也
聞訓曰奄忽也方新畬忽刈穫當與新畬連玩即
覺銍艾有力
聞用曰銍護禾短䥥非穫從金可見
總聞曰嗟嗟之意可以動人亦又如何皆于人有感古
人相與皆真情故發語吐懷有餘味也
噫嘻
一章
噫嘻成王既昭假爾率時農夫播厥百穀(止)駿發爾私
終三十里亦服爾耕十千維耦
成王真成王也與昊天有成命成王同鄭氏昊天有
成命成王成此王功也毛氏此成王成是王事也鄭
氏成此王功也何用費力也
聞音曰穀古候切叶耦集韻榖一木也一善也皆
居候切上句爾叶里一章兩上叶兩下叶
總聞曰噫嘻亦嗟嗟但嗟嗟君接臣噫嘻下接上皆有
情也
振鷺
一章
振鷺于飛于彼西雝我客戾止亦有斯容(止)在彼無惡
在此無斁庶幾夙夜以永終譽
聞音曰斁都故切
聞跡曰西雝但廱非辟也公緘鼎王在下保雝薛
氏深悉古文疑下保雝者宫名如西雝之類又
尹卣正飲西宫熹熹亦雝也疑即西雝然則雝
既有上下亦當有東西偶集于西爾
總聞曰不必以客遂衍意為二王之後賓亦客也何不
以鹿鳴彤弓比此詩恐止是羣臣也
豐年
一章
豐年(止)多黍(止)多稌(止)亦有高廩(止)萬億及秭為酒為
醴烝畀祖妣以洽百禮降福孔皆
齊侯鐘用享于其皇祖皇妣皇母皇考則祖與妣配
母與考配又齊侯鐘亦然伯碩父鼎追孝于朕皇考
釐仲王母乳母古者不耑言祖母考妣又碩父鼎亦
然不見此則祖妣似可疑也禮以享先妣鄭氏姜嫄
也以享先祖鄭氏先王先公也易過其祖遇其妣古
配耦之語多然而後世惟執父母為考妣雖書則然
相傳無定稱也
聞音曰年禰因切廩旁紐作臨上下相叶中黍稌
相叶皆舉里切與上四韻皆叶
聞用曰禮厚薄之齊酒厚者也醴薄者也所謂醴
酒至漢猶有此名見楚元王傳
總聞曰所食之餘藏之于廪以待他年故曰亦有毛氏
亦大也集韻奕大也亦又也語勢作又為當
有瞽
一章
有瞽有瞽在周之庭(止)設業設虡崇牙樹羽應田縣鼓
鞉磬柷圉既備乃奏簫管備舉(止)喤喤厥聲肅雝和鳴
先祖是聽我客戾止永觀厥成
聞音曰聽他經切
聞句曰首兩句總起下六句叶瞽又下五句叶庭
分叶首兩句此詩人别一規制
聞字曰說文引詩鐘鼓鍠鍠或從音執競作鍠此
亦當作鍠以喤為小兒聲引詩其泣喤喤此與
鐘鼓之聲不類然亦通用
總聞曰此詩雖簡合樂略備毛氏業大板也所以飾栒
為縣也植為虡衡為栒蓋鐘磬之縣也毛氏崇牙上飾
卷然後可以縣孔氏虡之上齒以其形卷得掛繩于上
而為縣也樹羽置羽也置於栒虡之上角亦以為飾也
小師下管擊應鼓鄭氏鞞屬也大師下管播樂器令奏
鼓陳鄭氏田當作&KR0615;&KR0615;小鼓也小胥正樂縣之位鄭氏
樂縣鐘磬也鐘師凡樂事以鐘鼓奏九夏夏大也此則
大鼓也應田皆小鼓也眡瞭播鼗擊頌磬笙磬小師鼓
鼗柷敔鄭氏鼗如鼓而小亦小鼓也柷如漆筩中有椎
敔木虎也小師鼓鼗柷敔壎簫管絃歌毛氏簫編小竹
管如篴併而吹之此皆在庭之樂也自今推古略見先
設鐘磬之縣于庭然後小鼓與大鼓間作小鼓與磬亦
間作小鼓多種大鼓單種小鼓節雜大鼓節全樂磬與
小鼓相參為節以均和諸樂大鼓統而鎮之鼓磬既備
則簫管次用蓋歴神坐舉獻爵大樂器則一定而不動
凡以手擊者大也小樂器則随步而屢移凡以口吹者
小也喤喤大樂器之聲也肅雝和鳴小樂器之聲也至
永而後成成猶終也此當是武樂禮武之備戒之已久
何也曰病不得其衆也咏嘆之滛液之何也曰恐不及
事也遲之遲之又久何也曰武始而北出再成而滅商
三成而南四成而南國是疆五成而分周公左召公右
六成而復綴一崇則武之遲久不亦宜乎此所謂水觀
厥成也
潛
一章
猗與漆沮潛有多魚有鱣有鮪鰷鱨鰋鯉以享以祀以
介景福
聞音曰祀逸職切福筆力切
總聞曰舊說漆沮水緩合為渭水則急不必如此但可
潛則多魚春渗子於草冬匿身於穴非有可潛之所則
魚不能蕃毛氏潛摻也孔氏積柴養魚曰摻四月匪鱣
匪鮪潛逃于淵鶴鳴魚在于渚或潛在淵何必他求或
謂周家起自漆沮故取此地之魚以祀先祖若爾他物
皆取初興之地則可似未甚通也
雝
一章
有來雝雝至止肅肅相維辟公天子穆穆於薦廣牡相
予肆祀假哉皇考綏予孝子宣哲維人文武維后燕及
皇天克昌厥後
宣哲文武皆稱辟公之能也嘉皇考而安孝子舉其
在列言之此宣哲者也此文武者也所以上安及乎
天而下昌及乎後也
綏我眉壽介以繁祉既右烈考亦右文母
烈考武王文母武王之配也成王母也猶碩父鼎所
謂皇考王母大率古以考配母也或謂皇考繼言不
顯皇祖其作福元孫又言汝考壽萬年俾百斯男則
是祖考併言也
聞音曰后後皆狠口切又皆下五切莊子石戶之
農亦作石后之農詩間以上聲取叶如桑柔祖
與後叶時邁后與保叶保讀作補母滿罪切叶
祉
總聞曰皇考即烈考皆謂武王也孝子成王也毛氏皇
考文王也祖無稱考之理孫無稱子之法烈考武王也
文母太姒也母子無並右之儀鄭氏光明之考文德之
母以為見右助而歸美一是一非是者其稱考母均也
非者右烈考蓋文王在右右文母盖太姒在右左右配隂
陽左陽而右隂是豈可易而或以古者以右為尊非尊
也蓋先也左静右動動者于用為先故漢右丞相先丞
相次然非古義也
載見
一章
載見辟王曰求厥章龍旂陽陽和鈴央央鞗革有鶬休
有烈光率見昭考以孝以享(止)以介眉壽永言保之思
皇多祜烈文辟公綏以多福俾緝熙于純嘏
聞音曰享虚良切嘏後五切嘏從古亦可以古取
聲韓氏飫沃羶薌產祥降嘏鳳凰應奏舒翼自
舞舞嘏相叶此當以嘏叶祜
總聞曰諸侯來朝成王又從成王而享武王也皇考昭
考烈考凡稱考皆武王薛氏言考不特其父謂其大父
曰皇考謂其曾祖曰皇考謂其高祖曰顯考高克尊用
作昭穆考後仲並謂祖也乃不知何祖禮王父曰皇祖
考王母曰皇祖妣父曰皇考母曰皇妣漢儒所記已於
周器有違而薛氏又益舛也漢距周經秦古書已殘古
器又未出反不若後人有所考訂薛氏所見雖博不免
有近世儒者之獘其他昭考烈考又將何以處之
有客
一章
有客有客亦白其馬有萋有且敦琢其旅有客宿宿有
客信信言授之縶以縶其馬(止)薄言追之左右綏之既
有滛威降福孔夷
聞音曰馬滿補切前後馬皆叶旅
聞字曰宿宿信信行辭叠字常事不必宿宿兩宿
信信四宿
總聞曰以白馬而衍為商又衍為微子似不必爾大害
義者孔氏微子來見祖廟之樂歌也京師既有商廟已
非又自有樂歌亦非審爾何不入商頌而厠周頌孔子
必不混殽君臣錯雜今昔如此當是佐武王克商之功
臣叔振鐸奉陳常車周公旦把大鉞畢公把小鉞太顛
閎夭執劍毛叔鄭奉明水衛康叔封布兹召公奭贊采
師尚父牽牲尹侯策祝既助成淫威自當受夷福也
武
一章
於皇武王無競維烈允文文王克開厥後(止)嗣武受之
勝殷遏劉耆定爾功
聞音曰王相叶受旁紐叔劉旁紐陸功旁紐谷皆相叶
總聞曰鄭氏嗣武嗣子武王也甚善文王開之武王受之文
王世子武王九十三而終則是武王癸丑生乙酉崩方其觀
兵孟津已八十五及其克商已八十七所謂耆定爾功既老
而始定功也禮咏嘆之淫液之鄭氏歌遲之也不知句凡七
字凡二十八而遲遲久立于綴鄭氏奏武曲一終為一成凡
六成而復綴反位止也其節奏既如此之多其晷刻亦必所
歷之久又當是非獨此一詩亦有他詩而後世不可復知也
閔予小子
一章
閔予小子遭家不造(止)嬛嬛在疚於乎皇孝永世克孝
(止)念兹皇祖陟降庭止維予小子夙夜敬止(止)於乎皇
王繼序思不忘
皇考武王也皇祖文王也思武王而又念文王也皇
王總言之也
聞音曰中以止相叶或用止上一字叶庭他定切
旁紐叶敬
總聞曰與烈文末辭皆同烈文君戒臣此君自謂也
訪落
一章
訪予落止率時昭考於乎悠哉朕未有艾(止)將予就之
繼猶判渙維予小子未堪家多難(止)紹庭上下陟降厥
家休矣皇考以保明其身
紹皇考之直而陟降於家承皇考之休而保明於身
未及于天下也則以小子之故此成王謙辭也
聞音曰艾魚刈切叶止家古胡切說文身躳也躳
身也從吕旁紐廬可以廬取聲說文軀體也廣
韻體身也從區亦可以區取聲叶家家讀作孤
總聞曰訪落小毖皆言未堪家多難管蔡之變武庚之
變淮夷徐奄之變所謂多難也尋詩當是成王已悟則
既踐阼數年以後非訪落之時也經世乙酉成王踐位
丙戌三監及淮夷叛周公東征則是踐阼之初此疑即
在戊子三監平始黜商命魯侯伯禽誓師于費淮夷亦
平此成王悔往更前之時也烏得謂之訪落集韻一曰
落居也一曰宫室始成祭之為落也經世庚寅周公往
營成周去東征西還二年得非所謂者此洛也洛或誤
轉為落古字亦通用然落亦宅意與宅洛相通識者更
詳
敬之
一章
敬之敬之天維顯思命不易哉(止)無曰高高在上陟降
厥士日監在兹(止)維予小子不聰敬止(止)日就月將學
有緝熙于光明佛時仔肩示我顯德行
毛氏鄭氏以君臣為酬酢今觀哉兹無曰皆臣辭小
子予我皆君辭如江漢亦合君臣為辭也
聞音曰哉將黎切明謨郎切行戶郎切
聞訓曰仔肩毛氏克也鄭氏任也以兩字為一訓
未見
總聞曰閔予小子訪落敬之末章皆稱維予小子或謂
前二詩禱祖考之詩故閔予小子稱皇祖者一皇考者
一訪落稱昭考皇考者再此詩禱天之詩故稱天者一
以為成王自發辭與前二詩均也似亦有理但語勢未
然
小毖
一章
予其(止)懲而(止)毖後患莫予荓蜂
有小毖當有大毖此例頗多言小必有大言大必有
小以别之也
自求辛螫肇允彼桃蟲
勿近荓蜂近之是自求其辛螫也其初信為桃蟲之
無傷而不知其有毒也荓蜂草蜂也桃蟲桃蠧蟲也
拚飛維鳥
其類又有大者如鳥其毒甚於荓蜂則獨蜂也獨蜂
大如燕人遭螫者立亡蜂中至可畏者也草蜂革蜂
石蜂皆不及
未堪家多難予又集于蓼
聞跡曰蓼地名也見春秋楚公子滅蓼一在壽州
霍邱縣唐所謂蓼州也一在唐州湖陽縣杜氏
所謂二國者也書成王黜殷命滅淮夷還歸在
豐當時淮夷不賓成王蓋自征之所謂撫萬邦
巡侯甸四征弗庭者也言又集于蓼蓋征淮之
時也孔氏黜殷在周公東征之時滅淮夷在成
王即政之後事相因故連言之此頗得其實
總聞曰鄭氏以為信管蔡疑周公其後懲艾之辭也今
觀稱懲似有懲于前也稱毖似有謹于後也管蔡纔息
淮夷又騷此所謂多難也閔予小子訪落敬之小毖四
詩或當在雅而今在頌必有不得其所者序者既以神
明祭祀為頌之端曰閔予小子嗣王朝于廟猶之可也
訪落嗣王謀於廟亦猶之可也敬之羣臣進戒嗣王此
嗣王求助恐與盛德成功告神之意有戾何不皆言在
廟非不欲之自度有所不安也
載芟
一章
載芟載柞其耕澤澤千耦其耘徂隰徂畛侯主侯伯(止)
侯亞侯旅侯疆侯以有嗿其饁(止)思媚其婦有依其士
有略其耜(止)俶載南畆播厥百穀實函斯活(止)驛驛其
達有厭其傑(止)厭厭其苗綿綿其麃(止)載穫濟濟有實
其積萬億及秭(止)為酒為醴烝畀祖妣以洽百禮(止)有
飶其香邦家之光(止)有椒其馨胡考之寧(止)匪且有且
匪今斯今(止)振古如兹
聞音曰柞側伯切澤直格切伯與澤一叶饁與伯
一叶不換韻士耜連一叶穀活連一叶活呼酷
切達傑連一叶達陀悦切苗麃連一叶麃表驕
切濟積秭連一叶濟子禮切積子易切醴妣禮
連一叶香光連一叶馨寧連一叶末一句單結
如生民體意凡十一叶
總聞曰此詩凡其意所起皆曰有有嗿其饁有依其士
有略其耜有厭其傑有實其積有飶其香有椒其馨如
生民意所起皆曰誕誕有皆發辭也發辭雖是虚語其
間物態事情燦可覩也
良耜
一章
畟畟良耜俶載南畆(止)播厥百穀實函斯活(止)或來瞻
女載筐及筥其饟伊黍(止)其笠伊糾其鎛斯趙以薅荼
蓼(止)荼蓼朽止黍稷茂止(止)穫之挃挃積之栗栗(止)其
崇如墉其比如櫛以開百室(止)百室盈止婦子寧止(止)
殺時犉牡有捄其角以似以續(止)續古之人
聞音曰畆滿罪切畆與耜一叶活呼酷切活與穀
一叶女筥黍一叶糾趙蓼一叶糾其皎切朽茂
一叶挃栗一叶墉櫛室一叶盈寧一叶牡角續
一叶角姑沃切末一句單結如載芟體凡九叶
總聞曰兩詩皆稱實函斯活此非習知田野深探物情
不能道此語
絲衣
一章
絲衣其紑載弁俅俅自堂徂基自羊徂牛(止)鼐鼎及鼒
兕觥其觩旨酒思柔不吳不敖胡考之休
聞音曰吳氏以牛為魚竒切叶鼒津之切不若以
牛附上以鼒附下自叶
總聞曰將祭而眡牲眡饌眡器之類也既畢燕以勞之
自堂徂基自上而下也自羊徂牛自小而大也鼐鼎及
鼒自大而小也言往復檢校也
酌
一章
於鑠王師遵養時晦時純熙矣
尋詩無酌字亦無酌意恐鑠字是灼字陸氏酌亦作
汋與酌同意而與灼同形與灼同音恐初傳是灼字
已而漸轉作汋又漸轉作酌集韻鑠亦作燿灼亦作
燋字畫相犯甚多說文鑠銷也灼灸也皆是火意或
古字通用亦未可知
是用大介我龍受之(止)蹻蹻王之造載用有嗣實維爾
公允師
爾公允師太公也武王沒成王嗣太公尚無恙見書
二公其一太公
聞音曰矣之嗣師相叶矣魚竒切嗣詳兹切亦叶師
總聞曰遵養時晦謂文王也我龍受之謂武王也載
用有嗣謂成王也公號師官則望也湯造商專以伊尹
為辭曰聿求元聖與之戮力以與爾有衆請命上天武
王造周亦專以太公為辭曰既獲仁人敢祗承上帝以
遏亂略或謂太公周召之徒此不然也尋詩可見此詩
公字上加以實師字上加以允至確之辭也
桓
一章
綏萬邦屢豐年
在第四句以為首題此詩主意在桓
天命匪解桓桓武王保有厥士于以四方(止)克定厥家
於昭于天皇以間之
聞音曰邦補耕切年彌因切相叶家旁紐作甲間
旁紐作甲可叶又天間一叶别出
聞字曰間作閒古字多用此日當作月可與天相
叶閒亦讀作賢賢音閒以賢取聲閒賢通用
總聞曰此歸馬放牛之後也士則保之家則定之天意
可知自此無復事也君其處之以閒爾
賚
一章
文王既勤止我應受之敷時繹思(止)我徂維求定時周
之命於繹思
尋詩皆無賚字亦無賚意當是諸詩間有無題者後
人衍意取題武成一戎衣天下大定此徂維求定則
是大定也此時周之命則是武成列爵分土之命由
此遂以賚為題又恐其不可也此詩再我集韻予我
也又予賜予也曲意為辭釋所以予之之意蓋自我
生辭而其心有所不安故其辭不覺涉無謂也賚為
予其誰不知予必於善人亦其誰不知豈有武王聖
君而錫予惡人乎其無謂可見也
聞音曰兩思相叶前叶止與之叶止真而切後叶
定與命叶皆結以思
總聞曰文王以勤造始我亦當以勤受成初言繹推而
廣之故曰敷再言繹敷之不足盡之故曰於說文繹抽
絲也絲細也長也漸抽漸出也不當作陳思辭也作辭
則有餘味作惟則既云繹又云思即覺語繁而意枯上
時辭也於辭也下思辭也中存一繹字有詠歎滛液之
勢此則在人會意也
般
一章
於皇時周
題如賚於詩無見亦是推衍武成之文末云垂拱而
天下治即有樂意此詩處頌之終故以處武成之終
者倣之雖不失為師經然亦用意太過也
陟其高山嶞山喬嶽允猶翕河敷天之下裒時之對時
周之命
聞音曰此詩叶音皆在末語上一字恐是其音如
此通稱三字單稱一字於皇時者周也陟其高
者山也嶞山喬者嶽也允猶翕者河也高與喬
叶翕旁紐作熙熙與前時後之叶敷天之者下
也裒時之者對也時周之者命也以之相叶古
人皆不徒然雖其音不可得而聞然搜辭尋音
未至於害義悖理特好古之過爾
總聞曰尚恐天下未習周號也初曰是為周末曰是為
周初末相應庶天下知今代之為周非故商也前詩亦
曰時周之命蓋我知天下為周而再三繹之勿使其復
為商也兩言時周之命一謂己一謂人也善哉孟子之
言曰由湯至于武丁賢聖之君六七作天下歸商久矣
久則難變也武丁朝諸侯有天下猶運之掌也紂之去
武丁未久其故家遺俗流風善政猶有存者經世武王
克商己卯以武庚守商都而續之庚辰以管叔蔡叔霍
叔分商畿為三而監之八年丙戌而同叛又三年戊子
而乃平又三年庚寅以西周去關東之遠也又營東周
又二年壬辰成周而周公分政成周東郊又五年丙申
君陳繼之又二十九年癸亥畢公繼之又二十六年而
康王崩昭王立其後不復詳見此事書陳其迹詩陳其
意則商周之際雖遠而可想見也
詩總聞卷十九
