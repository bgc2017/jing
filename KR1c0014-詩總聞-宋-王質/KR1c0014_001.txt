詩總聞卷一上
宋王質撰
南
聞南一
南樂歌名也見詩以雅以南見禮胥鼓南鄭氏以為西
南夷之樂又以為南夷之樂見春秋傳舞象箾南籥杜
氏以為文王之樂其說不倫大要樂歌名也禮舜作五
絃之琴以歌南風夔始制樂以賞諸侯南即詩之南也
風即詩之風也舜始見之於琴而夔始播之於樂後世
誤認其意遂以為盛夏之南風今所傳南風之歌耑主
於此初一篇與第二篇皆非上古之制作其辭止類秦
漢而下者如云案圖觀䜟在古固未有而秦漢亦未聞
也說詩乃轉為自北而南與南風之誤皆同孔子曰人
而不為周南召南其猶正牆面而立也歟謂此歌之聲
也季子曰美哉始基之矣猶未也然勤而不怨矣其聲與
其辭雜言之也毛氏明見詩禮冇南樂之名而必循司
馬氏南風之誤當是相承其來已久亦非獨毛氏之過
而況鄭氏又相去愈遠也
聞南二
分陜世以為司馬氏之創說而不知其來已久不問他
見獨以書禮推之君奭召公為保周公為師相成王為
左右猶曰未明可也禮武五成而分周公左召公右亦
曰未明可也康王之誥大保率西方諸侯入應門左畢
公率東方諸侯入應門右當是周公已沒畢公代其故
任畢命所謂今予命爾以周公之事也周召官也自二
公為之後世相承不改桓十八年周公黑肩被殺于辛
伯成十二年周公楚出奔於晉文四年襄王使召公過
賀秦穆公司馬氏所謂周公召公行政號曰共和至秦
漢為左内史左馮翊右内史右扶風蓋其遺制此詩當
是此也所採古彛器有周邵宫亦謂之師保宫衛武公
繼治西偏東偏亦見諸師&KR3881;敦蓋周召之任也度其時
在遷洛之後此官猶存其宫亦有大室宣榭與宗廟周
制可謂重矣此事甚明而後有聖賢淺深之别后妃尊
卑之差皆強為辭也
聞南三
南大夏也正午也故字作午亦作丙亦作丁南之取名
以此禮王夏肆夏昭夏納夏章夏齊夏族夏裓夏驁夏
凡九後代祀圓丘降神奏昭夏皇帝將入門奏皇夏爼
入奠玉帛竝奏肆夏皇帝升壇奏皇夏登歌飲福奏皇
夏皇帝就望燎位還便坐竝奏皇夏又加諴夏乃不用
其他諸夏皆南聲也頌亦間用此音故時邁曰肆于時
夏思文曰陳常于時夏他詩用與不用固未可知然以
時邁思文推之大略可見四時各以聲之舒歛為氣之
消長春先合後開者也太玄之罔亦然夏全開者也太
玄之直亦然秋先開後合者也太玄之酋亦然冬全合
者也太玄之蒙亦然今君子之揖全開小人之揖全合
中人之揖雖聲開而節短此作樂所以有貴于南取純
陽也今人取向不敢正取于午必帶他方取律不敢正
取于黃鐘必雜他律取音不敢正取于正宫必雜他音
南者天之尊神出入之地也比者天之殺神出入之地
也處天地之間居隂陽之内者避之所以自古南名不
多見後世南聲亦罕傳雖周召二壤之樂皆為南然東
西二伯之域各分次周則東南召則西南蓋文武履位
則居正而周召分疆則析畛也雖然非周召亦豈足以
當之後周召之官雖存東西之封各異然其樂寖以銷
微而隕亡大聖之君臣不作亞聖之輔佐不生天固令
其不傳亦無足怪後諸夏間傳餘夏多絶今大樂亦未
有專陽而能成聲者也不知古之造音何得度越智力
之表如此非天孰能啟之非聖孰能作之宜乎繼者之
難也
詩總聞卷一
宋王質撰
周南
關雎
一章
關關雎鳩在河之洲窈窕淑女君子好逑
二章
參差荇菜左右流之窈窕淑女寤寐求之
處貴適水采荇治葅品供祀事後世雖卑者亦所不
屑古人勤儉習熟以為當然也
三章
求之不得寤寐思服悠哉悠哉輾轉反側
西方水急荇類皆罕生故或難求南方多有易致
四章
參差荇菜左右采之窈窕淑女琴瑟友之
五章
參差荇菜左右芼之窈窕淑女鐘鼓樂之
祀事辦則樂事舉勞佚各適其度故人無厭心也
聞音曰吳氏服蒲北切側莊力切采此禮切友羽
軌切樂五教切今服房六切詩十有六無用此
切友云九切詩十有一亦無用此切者今從吳
氏
聞訓曰流如本意水東西南北皆為流言取之無
方也與左右采之相應
聞物曰陸氏雎鳩鶚也亦鵰類也鵰鶚性猛摰所
謂鷙鳥不雙又鷙鳥累百不如一鶚非匹鳥也
左氏雎鳩氏司馬者也杜氏王雎也許氏亦止
言王雎皆不及鵰鶚徐氏常在河洲之上為儔
偶鵰鶚夜則多棲深林日則飛高空非慕水者
也郭氏好在江渚上山邊捕魚鵰鶚食飛類非
啖魚者也左氏旣取類為司馬固是法制但鵰
鶚不應取鳩名禮中春鷹化為鳩恐是未化以
前為鷹旣化之後為鳩俗呼鶚為鶚鷹鄭氏以
鳩為布穀布穀柔禽全無鷙性其聲關關則相
宜鵰鶚之聲清烈壯厲與和鳴似不相應所謂
鵰鶚恐自難從布穀似可用而鄭氏以為鳲鳩
不應二南皆同一物起興然則雎鳩定果何鳩
也舊以雎為鳻鳩從分言有行列也又為&KR1891;鳩
言似征役也又為䳕鳩言有信義也又為䳫鳩
言應北方癸水也皆與司馬相符異境固不能
深知度少皥所以為司馬者特以有法而孔子
所以首二南者亦以其有法周南以有法之禽
起興召南以善養之禽起興此鳲鳩所以為布
穀也又為摶黍俗呼郭翁郭婆翁婆則生家養
衆者故從尸并載于此識者更詳
總聞曰孔子于關雎兩及之一曰關雎樂而不淫哀而
不傷此聲也後世以淑女為樂進賢為不淫窈窕為哀
思賢才為不傷毛氏知其不可改哀為衷審爾則孔子
之意何在今于此詩從容諷詠則孔子之意略見況得
其聲耶一曰師摯之始關雎之亂洋洋乎盈耳哉亂卒
章也今關雎無卒章後世所述亂皆在正辭之後今欲
以琴瑟鐘鼓為亂考辭又不倫其亂舊亡至師摯始得
而孔子不以入正辭或入正辭而後世不解所謂洋洋
盈耳者一倡三歎之音皆在亂也惜無知之者
葛覃
一章
葛之覃兮施于中谷維葉萋萋黃鳥于飛集于灌木其
鳴喈喈
人心舒適則鳥聲亦覺娟美當是采葛之時所見
二章
葛之覃兮施于中谷維葉莫莫是刈是濩為絺為綌服
之無斁
處貴適谷采葛隨時變趣婦功其勤苦如此人情歸
寧當有所整飾乃簡樸如此可想見古風也
三章
言告師氏言告言歸薄汚我私薄澣我衣害澣害否歸
寧父母
歸寧告女師女師告君所歷不可越也私衣不必分
燕服禮服但刈濩煩猥則不無少汚汚則不無少濯
聞音曰喈居西切斁弋灼切母莫後切
聞物曰黃鳥黃栗留也俗稱金衣公子故又曰倉
庚摶黍自是郭公毛氏恐誤
聞跡曰谷讀作浴山深曲為谷與綌字所從意同
聞用曰毛氏舊說精者為絺麤者為綌恐不然當
是稀者為絺密者為綌觀所從可見字莫不有
理或以近世過當者一切廢之不可
總聞曰說詩當即辭求事即事求意不必縦横曼衍若
爾將何時而窮一若稽古至三萬言無足訝也近有講
此詩者縦言及以妾為妻之事自譽以為善諷妻妾古
有明訓觸事觸辭及之因以感動所謂辭順而意篤者
也遺本旨而生他辭竊取其美以覆芘其不知此談經
之大病也時人以講葛覃為講葛藤雖戲語亦切中識
者更詳
卷耳
一章
采采卷耳不盈頃筐嗟我懷人寘彼周行
内職如外庭皆為周行嬪御祝史之屬將歸寧而有
懷故勞苦之使各安其位以待其歸
二章
陟彼崔嵬我馬虺隤我姑酌彼金罍維以不永懷
三章
陟彼高岡我馬玄黃我姑酌彼兕觥維以不永傷
疲頓惟酒能紓之得酒則銷憂姑解懷人之心凡言
不者皆否不顯不時不承之類是也
四章
陟彼砠矣我馬瘏矣我僕痡矣云何吁矣
云何有無可奈何之意處貴欲紓勞亦易而付之無
可奈何法度檢抑也
聞音曰行戶郎切懷胡隈切觥姑黃切以兕角為
酒器曰兕觥
聞物曰本草卷耳益氣輕身尤能辟瘟癘方將歸
寧以備道路早暮之用杜氏所謂登牀半生熟
下筯還小益加點瓜薤間依稀橘奴跡亦可葅
也
總聞曰處貴歸寧其簡薄如此度古者奉極尊未必如
後世奉甚卑大率内宫之政令雖至微外庭皆有掌法
度相維故上下不越節儉之風久而習貫自然也
樛木
一章
南有樛木葛藟纍之樂只君子福履綏之
木曲易引蔓人卑易引福大率禍福以氣相感福之
氣與順相隨禍之氣與逆相恊
二章
南有樛木葛藟荒之樂只君子福履將之
三章
南有樛木葛藟縈之樂只君子福履成之
聞訓曰履足所依也福隨步而有故曰福履以履
為禄苟與福相類恐非今從丁氏
總聞曰山水皆起西趣南故南方草木鳥獸蟲魚最繁
詩人舉此類多稱南有
螽斯
一章
螽斯羽詵詵兮宜爾子孫振振兮
二章
螽斯羽薨薨兮宜爾子孫繩繩兮
三章
螽斯羽揖揖兮宜爾子孫蟄蟄兮
聞物曰毛氏蚣蝑也說文蝗也爾雅醜奮也無斯
字此斯字在下七月斯字在上恐是辭今從許
氏蝗子最繁其羽亦有聲亦從郭氏
總聞曰鄭氏以謂物有隂陽情慾無不妬忌惟蚣蝑皆
得受氣而生異境難察其深情然智者能知又說蚣蝑
育子皆八十一叶九九之數亦待智者不能信亦不敢
信也
桃夭
一章
桃之夭夭灼灼其華之子于歸宜其室家
二章
桃之夭夭有蕡其實之子于歸宜其家室
三章
桃之夭夭其葉蓁蓁之子于歸宜其家人
詩舉物多花而後實實而後葉不然亦以豐約别深
淺不惟記時亦句法當爾
聞音曰華方無切家古胡切古文多用此為叶然
不必拘定律苟可叶即已古人聲韻後世亦難
盡考也今如見音
總聞曰古者王制定民志一仲春會男女非時有禁是
時庶物各隨形氣聲意相合惟虎交以仲冬于類為異
至漢婚姻已久不拘此然刑賞猶以秋冬春夏其後皆
不存矣
兔罝
一章
肅肅兔罝椓之丁丁赳赳武夫公侯干城
二章
肅肅兔罝施于中逵赳赳武夫公侯好仇
好仇與關雎好逑同言武夫能扞外以護内也
三章
肅肅兔罝施于中林赳赳武夫公侯腹心
以詭致物宜静欲物不驚
聞音曰仇渠之切或作渠尤切與關雎同叶則逵
亦當作渠尤切然音不同意則一不必渠尤亦
可
聞用曰罝網也今俗呼罝網
聞字曰陸氏作菟又作兔今皆用兔於菟虎也言
取虎之具取虎不一用穽用矢用繩見杜氏所
謂猛虎憑其威往往連急縛雷吼徒咆哮枝撑
已在脚今荆峽間或用此未見用罝者今從見
字
總聞曰西北地平曠多用鷹犬取兔東南山深阻多用
罝東南自商至周常為中國之患當文王之時江漢雖
定然淮夷未甚盡服當是此地有覩物興感者尋詩可
見
芣苢
一章
采采芣苢薄言采之采采芣苢薄言有之
二章
采采芣苢薄言掇之采采芣苢薄言捋之
三章
采采芣苢薄言袺之采采芣苢薄言襭之
芣苢旁近皆有車前草也與卷耳同不必幽遠故衣
袵可羅致蓋婦人及時采藥以為療疾之儲者也初
茁亦可啖
聞音曰采此禮切有羽軌切亦作云九切詩中無
用云九與關雎友同今從吳氏
聞訓曰薄辭也
總聞曰此草至滑利在婦人則下血非宜子之物在男
子則強隂益精令人有子非婦人所當屬意者也然良
效甚博男女可通用子息蓋天數非可以藥物之術致
之陶氏亦嘗致疑吾儒安可不精思審是無負古也
漢廣
一章
南有喬木不可休息漢有游女不可求思漢之廣矣不
可泳思江之永矣不可方思
漢出興元府西縣江出蜀州江源縣至今漢陽乃合
此詩當在夏口附近今傳莫愁曲在石城今郢州也
襄陽樂在樊城今鄧州也襄陽樂襄陽曲雍州曲襄
陽踏銅蹄皆曰大堤北渚大堤在襄陽之西北渚在
襄陽之北三洲曲采桑度皆江漢之間游女事也當
是相傳江漢故事以為美談
二章
翹翹錯薪言刈其楚之子于歸言秣其馬漢之廣矣不
可泳思江之永矣不可方思
三章
翹翹錯薪言刈其蔞之子于歸言秣其駒漢之廣矣不
可泳思江之永矣不可方思
秣馬秣駒皆游子欲求游女之意卒有所抑畏而止
以江漢遏情言不可犯也陶氏所謂激清音以感余
願接膝以交言欲自往以結誓懼冒禮之為諐
聞音曰廣古曠切泳于誑切永弋亮切方甫妄切
馬滿補切
總聞曰息當作思叶韻皆在上休叶求廣叶泳夫又何
疑陸氏言此以意改此風自昔有之承誤襲訛以盲聾
為長厚然易俶載作熾菑可以發笑反俯首呿口從之
所謂眞贋虚的彼竟莫知其如何也識者更詳
汝墳
一章
遵彼汝墳伐其條枚未見君子惄如調飢
二章
遵彼汝墳伐其條肄旣見君子不我遐棄
三章
魴魚赬尾王室如燬雖則如燬父母孔邇
王室在衛近汝雖可畏不可往然以近父母為懷亦
差慰也此徵役渡河趣都者人情所不欲其妻勉以
君民之分父母之情蓋賢婦人也
聞音曰肄當作隷郎計切說文附著也賤也枚離
幹而上出者可以枚數隷附幹而下生者故賤
如僕隷也肄勞也無謂
聞字曰調或作輖輖重載也可從
聞物曰魚勞則尾赤人勞則髮白雖見養生之經
然其說乃因此而衍鯉魚多赬尾豈此魚皆勞
而他魚不然也荆峽間人云魚血入尾者甘
聞跡曰爾雅汝有濆此為長大防之說可置若爾
墳當作濆
總聞曰魴魚婦人勞送君子之物魚之美者也當是已
歸復行故旣見而又有此辭
麟之趾
一章
麟之趾振振公子于嗟麟兮
公子生公室而出為人婦者也古謂女為子
二章
麟之定振振公姓于嗟麟兮
三章
麟之角振振公族于嗟麟兮
聞音曰角虛谷切
聞物曰麟上畜也性厚不踐生草不食生物治世
多游于郊當是此時見此物故發為此辭詩人
未有無見而強起興者今人不復見麟遂謂古
人搜物取象此以己心度古心也
總聞曰婦人多忮忍蓋稟隂也寺人之性亦同故詩言
婦寺而能懷慈心非聖人何以化之
召南
鵲巢
一章
維鵲有巢維鳩居之
營家男子之事守家婦人之事後世隂陽易位男女
亂職相承責婦人以幹家能則以為譽不能則以為
毁至于求賢審官以臣下之勤勞有進賢之志傳為
美談可以太息也
之子于歸百兩御之
二章
維鵲有巢維鳩方之之子于歸百兩將之
三章
維鵲有巢維鳩盈之之子于歸百兩成之
聞音曰居姬御切御魚據切陸氏音迓迎也王氏
音馭侍也侍意更多今從王氏
聞物曰鵲巢外圓中深頗縝密如小甕鳩巢外平
中淺如盤極疎拙未聞其居鵲巢當是詩人偶
見鵲有空巢而鳩來居後人附會必欲以為常
然此談詩之病也
總聞曰鳥巢有極工者黃頭白練精細過于鵲巢而詩
多稱之世傳鵲結巢取木杪之枝不取墮地者多潔一
也傳其枝而受卵雌雄共接者乃用不淫二也開戶向
天而背太歲有識三也歲多風則去巢旁之危枝先知
四也巢中有横木虛度如梁雄者踞之有分五也以比
則積善之家必有餘慶者也嚮背之事見淮南子見博
物志他皆世所傅云
采蘩
一章
于以采蘩于沼于沚于以用之公侯之事
二章
于以采蘩于澗之中于以用之公侯之宫
三章
被之僮僮夙夜在公被之祁祁薄言還歸
在公執公事之時故竦敬僮僮竦敬也還歸歸私室
之時故舒遲祁祁舒遲也大率公事畢則私樂繼之
此所以相濟而為和且能久也與關雎末章同意
總聞曰采蘋南澗則此是北澗也當是北澗近故與沼
沚相連沼沚池上渚也南澗遠故與行潦相接行潦猛
水溱集者也亦見采蘋
草蟲
一章
喓喓草蟲趯趯阜螽
草蟲小蚱蜢阜螽大□䗥也己與夫相别不得共處
如蟲得地得時各有喜躍之狀也
未見君子憂心忡忡亦旣見止亦旣覯止我心則降
二章
陟彼南山言采其蕨未見君子憂心惙惙亦旣見止亦
旣覯止我心則說
三章
陟彼南山言采其薇未見君子我心傷悲亦旣見止亦
旣覯止我心則夷
陟南山望其夫也陟北山亦望其夫也采蕨采薇以
自飽而有所待也鄭氏以為婦人適人未見謂在途
時旣見謂同牢時旣覯已昏也覯為昏不若為遇意
正而情深未適人之婦人不當有此念
聞音曰降乎攻切
總聞曰古風俗簡滋味薄筋力勞采蕨采薇非耑寄興
也草木之實飲食所資雖婦人皆然奚況男子習熟以
為當然爾
采蘋
一章
于以采蘋南澗之濱于以采藻于彼行潦
二章
于以盛之維筐及筥于以湘之維錡及釡
三章
于以奠之宗室牖下誰其尸之有齊季女
牖下非在堂之祭季女非在家之主故采蘩采蘋同
為適澗而此又于彼行潦差為艱也盛夏猛漲之水
曰行潦亦曰黃潦人多畏之言卑者任勞
聞音曰潦魯皓切下後五切亦亥雅切詩十有七
惟擊鼓亥雅餘皆後五
總聞曰祭祀之菹少用陸菜多用水蔬陸菜非糞壤不
能腴茂而水草則託根于水至潔故饋食多用陸祭食
多用水古祭六牲大牲牛馬羊小牲豖犬雞皆取血故
牲貴熏六清冬三月三酒所謂清厚者也夏三月四飲
所謂清薄者也皆用清水白麵為麯故酒貴清六菹蘋
蘩藻荇芹苔皆取水産故菹貴潔其他饋食不耑此法
菹字從草從水可見陸菜為□葅苴肉苴為蕰□□
甘棠
一章
蔽芾甘棠勿剪勿伐召伯所茇
二章
蔽芾甘棠勿翦勿敗召伯所憩
三章
蔽芾甘棠勿翦勿拜召伯所說
聞音曰伐扶廢切茇蒲昧切敗蒲昧切拜變制切
今人稱跪猶有此音說始銳切
聞字曰說或為税止也詩税意多通用說字
聞物曰棠梨樹稍大葉亦大且密可以庇日蔽芾
隂貎不必言小棠其實甚細今呼甘棠梨相承
舊語也
聞用曰周禮中夏教茇舍鄭氏茇讀如菜沛之沛
茇舍草止之也軍有草止之法後世漸侈軍行
有氊帳毳帳之屬古者茇舍之法不知如何當
必輕整牢密易辦且易挈
總聞曰召伯内則為保外則分陜不必聽訟甘棠之下
當是出行偶爾憩息覩景懷人後世遂指為佳所古今
如此甚多
行露
一章
厭浥行露豈不夙夜謂行多露
露仲春始成昏姻之時也不相諧而有争故著其辭
此當是男家趣女家而女家託故不往以為豈不欲
早夜赴期定約然露不可行也易林所謂厭浥晨夜
道多湛露□衣濡𥜗重不可步正用此意此章猶婉
下章甚厲
二章
誰謂雀無角何以穿我屋誰謂女無家何以速我獄雖
速我獄室家不足
三章
誰謂鼠無牙何以穿我墉誰謂女無家何以速我訟雖
速我訟亦不女從
此男家欲合女家欲判也比類以雀以鼠加以穿屋
穿墉之名甚不欲媒之至也自決以獄以訟終不願
曲徇甚不欲媒之行也當是男家之辭稍堅故女家
之辭亦峻
聞音曰夜羊茹切訟才容切
聞句曰首章或上下中間或兩句三句必有所闕
不爾亦必闕一句蓋文勢未能入雀鼠之辭
總聞曰暴男侵貞女亂世容或有之而召公之分壤被
美教成雅俗不應如此女固可尚男為何人豈文王之
化獨及女而不及男耶
羔羊
一章
羔羊之皮素絲五紽退食自公委蛇委蛇
素絲為飾尚朴素也
二章
羔羊之革素絲五緎委蛇委蛇自公退食
三章
羔羊之縫素絲五總委蛇委蛇退食自公
聞音曰皮蒲禾切蛇唐何切革訖力切總字公切
聞字曰委當作蜲水精也蛇蠖也其行皆紆曲若
君子偕老委委佗佗則當為委委與佗同皆行
貎易林長尾蜲蛇畫地為河用此蜲
總聞曰婦人奉君子以朴素之衣亦必責君子以朴素
之行公退夫婦始燕見羔裘治之于手不常覩之于目
非退食來歸之時無以細推其縫數也此言從容欵曲
之意也
殷其靁
一章
殷其靁在南山之陽何斯違斯莫敢或遑振振君子歸
哉歸哉
二章
殷其靁在南山之側何斯違斯莫敢遑息振振君子歸
哉歸哉
三章
殷其靁在南山之下何斯違斯莫敢遑處振振君子歸
哉歸哉
君子行役當在南故屬耳多在南也
聞音曰側莊力切下後五切
總聞曰君子出行當是雷收聲之後聞雷發聲則覺氣
變候移念君子之歸也或何時與何日去此地所歷己
多而不能盡省也猶勉之以勤而不勸之以媮然夫婦
之情終不可廢也
摽有梅
一章
摽有梅其實七兮求我庶士迨其吉兮
二章
摽有梅其實三兮求我庶士迨其今兮
三章
摽有梅頃筐塈之求我庶士迨其謂之
聞音曰三疏簮切古三皆作參參與叄同省文作
三
總聞曰古仲春會男女仲春為正時季春為末時仲夏
為過時然節氣猶冇涉四月而屬三月者亦為春也梅
實初存者十之七其次所存者十之三至取以筐筥則
甚熟否則委地盡也其在春夏之交故其辭逾進逾急
也當是婦人無依者亟欲及時失時則又經期也
小星
一章
嘒彼小星三五在東肅肅宵征夙夜在公寔命不同
星皆經星也心三星在東柳五星在東南君子以王
事行役婦人送之指星言入夜也
二章
嘒彼小星維參與昴
參昴皆在西也
肅肅宵征抱衾與裯寔命不猶
抱衾與裯言聞命即發不及治裝也
聞音曰昴力求切古昴皆作留
聞訓曰猶亦同也
總聞曰宵征言夜行在公言公事非賤妾進御之辭當
是婦人送君子以夜而行事急則人勞稱命言不若安
處者各有分也大率昔人至無可奈何不得已者歸之
于命孔子所謂不知命無以為君子也
江有汜
一章
江有汜之子歸
婦人謂嫁曰歸當是循江或航江所歸之路也
不我以不我以其後也悔
二章
江有渚之子歸不我與不我與其後也處
三章
江有沱之子歸不我過不我過其嘯也歌
悔悔不以我同也處處無與同也嘯歌所謂嘻笑之
怒長歌之哀觖望之辭也
聞音曰汜養里切過古禾切
聞跡曰在北多曰河在南多曰江不特正江河也
總聞曰婦人在女家必有久相諳者適夫家必有願相
從者而嫁者違之故在家之女役有望不悦之心二者
皆是也違者不欲以其家昵厚者俱行望者不意其疎
情相棄也
野有死麕
一章
野有死麕白茅包之有女懷春吉士誘之
女至春而思有所歸吉士以禮通情而思有所耦人
道之常或以懷春為淫誘為詭若爾安得為吉士吉
士所求必貞女下所謂如玉也
二章
林有樸&KR0554;野有死鹿白茅純束有女如玉
三章
舒而脱脱兮無感我帨兮無使厖也吠
媒妁之來尚欲使舒徐無諠動貞女可知當是在野
而又貧者無羔雁幣帛以將意取獸于野包物以茅
護門有犬皆鄉落氣象也
聞音曰包補苟切脱勑外切
總聞曰尋詩時亦正禮亦正男女俱無可議者舊說以
為不由媒妁誘道也所謂道者即媒妁也以為不以雁
幣雖定禮有成式亦當隨家豐儉夫禮惟其稱而已此
即禮也文王之化何厚薄于男女貞女不受陵于暴男
固為美也暴男敢肆陵于貞女抑何暴耶此與序行露
之詩皆所不曉
何彼穠矣
一章
何彼穠矣唐棣之華
唐棣郁李與桃李其聞皆中春王姬以夏受送當二
三月出舍四五月出境七八月受迎十一二月至齊
成禮詩人所見正春盛花發王姬去魯之齊之時也
曷不肅雝王姬之車
肅無聲而静貌雝有聲而和貎何不如此以觀王姬
之車雖尊無所忌憚而徒悦其繁美曷不者亦識者
勸使國人何不如此也是時周己衰齊又亂魯桓公
為昏主又亂此人所以有媟心也
二章
何彼穠矣華如桃李平王之孫齊侯之子
平王周平王也平王之孫桓王之女也杜氏以齊襄
公親迎則自娶也審爾則齊侯之子謂釐公之子也
見魯莊元年夏單伯送王姬秋王姬歸于齊甚明凡
詩稱某王某侯或稱謚亡者稱謚或稱國存者稱國
不必委曲援引寧王格王之類終為強辭度詩顛倒
參錯亦多如豳風皆周公之詩所不可曉
三章
其釣維何維絲伊緡齊侯之子平王之孫
齊與周為昏當是魯桓公文姜夫婦為之委曲故桓
公為之主此所謂釣緡也亦玩之辭
聞音曰華方無切子奬禮切孫須倫切
總聞曰舊說以為唐棣桃李皆為芍藥洛陽芍藥之品
有緋碧桃千葉李郁李之類其引援甚新美然不必如
此即今郁李桃李其名皆後世因花色範而比合為名
非古有也當是以平王遷洛陽而洛陽不唯牡丹為冠
芍藥亦異于他所故舉其最盛為辭又王姬當以奇花
喻不當以他花比見甚博意甚嘉而詩人偶觸物遂興
情初非有所差擇也
騶虞
一章
彼茁者葭壹發五豝于嗟乎(止)騶虞
二章
彼茁者蓬壹發五豵于嗟乎(止)騶虞
聞句曰舊一章三句今為四句語意尤長
總聞曰此為春田者也一行止五獸言甚不多也草始
茁獸未有深芘所取如此其心雖慈然其禮不可闕也
供國祭祀充君膳羞有不得已者每有所獲必舉騶虞
稱嘆言安得今人如此獸不踐生草不食生肉者也其
心甚不欲也
詩總聞卷一
