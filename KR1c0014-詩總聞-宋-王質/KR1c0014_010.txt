詩總聞卷十
宋王質撰
南有嘉魚
一章
南有嘉魚
江漢之間有魚為嘉魚出漢中沔南今辰州鄂州皆
有鄂州取以名縣其狀比常魚稍異然不必泥其名
但取其美恐或是因詩取號也
烝然罩罩君子有酒嘉賓式燕以樂
二章
南有嘉魚烝然汕汕君子有酒嘉賓式燕以衎
陸氏魚欲逸則罩之使入魚欲伏則汕之使出尋詩
皆羣行自得之貌不必造意衍情如此
三章
南有樛木甘瓠纍之君子有酒嘉賓式燕綏之
四章
翩翩者鵻烝然来思君子有酒嘉賓式燕又思
甘瓠甜瓠也鵻鵓鳩也皆美堪侑酒
聞音曰罩朝郭切魚回斡水聲也非籠汕所諫切
魚乘上水貌也非樔二者皆取魚水之聲貌未
必器也毛氏罩籗也猶可汕樔也無謂鵻朱惟
切来里之切鵻與来叶酒與又叶吴氏不必以
六直伊昔作切盖有隔句而叶者如纍綏是
也隨句為叶者如鵻来酒又是也詩如此亦多
總聞曰與鹿鳴嘉賓同西北以鹿為重其饌有熱落河
刺血入酒最珍恐是鹿鳴亦然魚鵻之屬皆燕賓侑酒
者也併載于此
崇丘
闕
南山有臺
一章
南山有臺北山有莱
春夏之交草木繁茂詩人觸景生情大率占國占家
皆當以氣象觀之而其氣象古人多即草木而觀旱
麓皇矣之類是也周之氣象草木如此則人君聲華
福夀豈有窮也所以可樂也
樂只君子邦家之基樂只君子萬夀無期
二章
南山有桑北山有楊樂只君子邦家之光樂只君子萬
夀無疆
三章
南山有杞北山有李樂只君子民之父母樂只君子德
音不已
四章
南山有栲北山有杻樂只君子遐不眉夀樂只君子德
音是茂
五章
南山有枸北山有楰樂只君子遐不黃耉樂只君子保
艾爾後
其遐不止眉夀黃耉而已言無窮也
聞音曰吴氏臺田飴切莱陵之切與基期相叶耉果
羽切後下五切與枸楰相叶如此則五章皆叶
豈不于古有益但薄俗可畏苟可叶即當已故
臺萊耉後如今音一章作两叶臺莱一叶基期
一叶枸楰一叶耉後一叶詩此類亦多所以護
持古風少避薄俗也好古者用心如此良亦可
嘆母滿補切栲去九切
總聞曰草木固有宜山陽有宜山隂者此詩南北則不
為此南山山之在南者也北山山之在北者也此言大
封域也其南山北山各自有隂陽也
由儀
闕
總聞曰有其義者以題推之也亡其辭者莫知其中謂
何也然序者以題推義亦有不可曉者南陔南者夏也
飬也陔者戒也遂以為孝子之戒飬白華白者潔也華
者采也遂以為孝子之潔白華黍則以時和歲豐宜黍
稷言之盖不時和歲豐則黍無華也前三詩所謂有其
義者也由庚者道也遂以為萬物由道崇者高也丘者
大也遂以為萬物極高大儀者宜也遂以為萬物得宜
後三詩所謂亡其辭者也皆漢儒之學也前三篇鄉飲
酒燕禮用之曰笙入堂下磬南北面立樂南陔白華華
黍是也後三篇鄉飲酒燕禮亦用之曰乃間歌魚麗笙
由庚歌南有嘉魚笙崇丘歌南山有臺笙由儀也毛氏
不曉笙歌而一槩觀之又引升歌鹿鳴下管新宫今鹿
鳴存而新宫亡大率歌者有辭有調者也笙者管者有
腔無辭者也後世間亦有如此清樂至唐猶有六十三
曲未幾止存三十七曲又有上柱鳳雛平調清調瑟調
平折命嘯七篇有聲無辭當是相傳有腔而已此六詩
之比也甚矣序之欺後世也魚麗之序既以治内外成
功告神結之不應再出三詩當是見禮工入歌鹿鳴四
牡皇皇者華然後笙入樂南陔白華華黍是三詩不可
雜于前三詩故于後繫之南有嘉魚南山有臺蓼蕭湛
露彤弓之序方樂興賢樂得賢澤及四海燕諸侯錫有
功不應以物雜于其間當是見禮工笙皆畢間歌魚麗
笙由庚歌南有嘉魚笙崇丘歌南山有臺笙由儀故以
三詩入南魚南臺之後竊意有腔無辭者聖人皆不以
入詩如新宫之類是也
蓼蕭
一章
蓼彼蕭斯零露湑兮
當是諸侯見王者燕飲至夜分露零見于蕭也
既見君子我心寫兮燕笑語兮是以有譽處兮
二章
蓼彼蕭斯零露瀼瀼既見君子為龍為光其德不爽夀
考不忘
龍指君也龍身有光采
三章
蓼彼蕭斯零露泥泥既見君子孔燕豈弟宜兄宜弟令
德夀豈
四章
蓼彼蕭斯零露濃濃既見君子鞗革忡忡和鸞雝雝萬
福攸同
聞音曰寫賞羽切諺云書三寫魚成魯帝成虎今
北人猶有此音爽師莊切泥乃禮切弟待禮切
豈去幾切
總聞曰二章而下皆頌君也初章所寫之心寫此而已
故下章發之此詩止于露盛禮飲也次詩至于露晞情
飲也
湛露
一章
湛湛露斯匪陽不晞厭厭夜飲不醉無歸
露非陽不晞飲非醉不歸言各以曉為止也
二章
湛湛露斯在彼豐草厭厭夜飲在宗載考
在宗伯則校其中禮與否宗伯掌禮者也以飲食之
禮親宗族兄弟以賓射之禮親故舊朋友以饗燕之
禮親四方賓客君通情務盡醉臣守官務遵禮所以
雖夜飲而不失令德令儀也
三章
湛湛露斯在彼杞棘顯允君子莫不令德
杞棘有露而草已無露將欲曉也
四章
其桐其椅其實離離豈弟君子莫不令儀
不見露而但見桐椅又其實可辨已全曉也
聞物曰陸氏杞棘剛木况德桐椅柔木况儀杞枸
杞也甚柔桐梧桐也甚剛桐最宜琴材不必如
此取况但覩物起興也
總聞曰草豐桐實當是春夏之時又露三月始成清眀
節是八月始變白露節是此詩以露為辭其為春夏審
也
彤弓
一章
彤弓弨兮受言藏之我有嘉賓中心貺之鐘鼓既設一
朝饗之
二章
彤弓弨兮受言載之我有嘉賓中心喜之鐘鼓既設一
朝右之
三章
彤弓弨兮受言&KR1060;之我有嘉賓中心好之鐘鼓既設一
朝醻之
聞音曰貺虚王切饗虚良切載子例切右于貴切
櫜居號切好乎報切醻大到切
聞用曰舊說彤弓不用遇征伐載以在前盧弓則
用遇征伐得用乘
總聞曰諸侯賜弓矢然後得耑征伐此詩當是太公或
是其倫然當時越于太公者亦無恐即是太公也平王
錫晉文彤弓一彤矢百襄王用平禮其數相同惟盧弓
矢千比平數大增其他平無命服無虎賁襄有之平有
乘馬襄無之大率亦出人君臨時錫命
菁菁者莪
一章
菁菁者莪在彼中阿既見君子樂且有儀
當是諸侯朝王者經歴中阿中沚中陵菁莪其所見
者也
二章
菁菁者莪在彼中沚既見君子我心則喜
三章
菁菁者莪在彼中陵既見君子錫我百朋
已上皆經歴平陸之壤故言莪莪多生澤鹵沮洳之
地初生甚美可食當是緣途遇春所茹者也末章不
言莪而言舟舍陸而水也
四章
汎汎楊舟載沉載浮既見君子我心則休
當是乘航經歴洛渭之水魚或沉或浮皆其見者也
毛氏楊氏載沉亦沉載浮亦浮舟豈可沉鄭氏知其
不可以為舟者浮物亦載諸侯航河來朝詩人覩景
生興曷以載為事也以載為事又奚足言而詩人以
為樂為喜而且休也
總聞曰諸侯喜見王者凡經歴覽觀皆樂事賞心也大
率王眀時泰與主暗時否山川艸木皆一等而人情物
態自兩種尋詩可見也
六月
一章
六月棲棲戎車既飭
盛夏出師恐人有辭故曰玁狁孔熾我是用急言所
以然也
四牡騤騤載是常服玁狁孔熾我是用急王于出征以
匡王國比物四驪閑之維則
二章
維此六月既成我服我服既成于三十里王于出征以
佐天子四牡脩廣其大有顒薄伐玁狁以奏膚公有嚴
有翼共武之服共武之服以定王國
中章皆言王于出征王于此送行也三十里
三章
玁狁匪茹整居焦穫侵鎬及方至于涇陽織文鳥章白
旆央央元戎十乘以先啟行
四章
戎車既安如輊如軒四牡既佶既佶且閑薄伐玁狁至
于太原文武吉甫萬邦為憲
五章
吉甫燕喜既多受祉來歸自鎬我行永久飲御諸友炰
鼈膾鯉侯誰在矣張仲孝友
聞章曰舊六章今為五章
聞事曰易林玁狁非度治兵焦穫伐鎬及方與周
争疆元戎其駕衰及夷王此則自夷王玁狁始
盛玁狁在北周都在西而侵逼畿甸如此當是
玁狁有北兼西始自夷王不然則是玁狁與西
合從同侵畿甸尋詩初甚危急復乃少安初非
全勝也經世甲戌北伐玁狁庚午犬戎殺幽王
驪山之下計五十七年司馬氏西夷犬戎同攻
是則西北合從也自文武之時已見于采薇至
宣王之時又見于六月其勢轉盛于前日所謂
孔熾也反覆推之文武之後大盛于夷王愈盛
于宣王宣王暫安而不能久固其末終不可救
于幽王也
聞人曰張仲重臣望士不應于詩無見此尹吉甫
張仲相友如此烝民尹吉甫又為仲山甫作誦
如此其情非他人可比也張仲恐是仲山甫遍
考姓(闕)
采芑
一章
薄言采芑于彼新田于此菑畆方叔涖止其車三千師
千之試
一乘車七十五人三千計二十二萬五千亦可謂用
大衆也不必盡周地當是侯國或調南方近蠻荆者
也
方叔率止乘其四騏四騏翼翼路車有奭簟笰魚服鉤
膺鞗革
二章
薄言采芑于彼新田于此中鄉方叔涖止其車三千旂
旐央央方叔率止約軧錯衡八鸞瑲瑲服其命服朱芾
斯皇有瑲葱珩
三章
鴥彼飛隼其飛戾天亦集爰止方叔涖止其車三千師
干之試方叔率止鉦人伐鼓陳師鞠旅顯允方叔伐鼓
淵淵振旅闐闐
四章
蠢爾蠻荆大邦為讎方叔元老克壯其猶方叔率止執
訊獲醜戎車嘽嘽嘽嘽焞焞如霆如雷顯允方叔征伐
玁狁蠻荆来威
方叔亦是與吉甫北伐之人六月不言者吉甫為帥
方叔佐之此行方叔為帥併玁狁蠻荆之功結之于
此詩也此詩與采薇出車同體西戎玁狁併結之也
聞音曰畆滿罪切服蒲北切革訖力切衡戶郎切
珩戶郎切淵於巾切闐池鄰切老魯吼切焞吐
雷切
聞句曰第一章三句一節六句一叶二章三章四
章同舊末章作二句一節以讎叶猶不知下如
何叶亦與此詩之體相差今改正
聞跡曰六月侵鎬及方鄭氏皆北方地名也鎬是
周都無緣與方皆為北方地名假使方地未詳
在他亦未可知焦穫涇陽皆在密邇方何由獨
遠恐是方叔封邑故因以為姓
聞人曰禮天子同姓謂之伯父異姓謂之伯舅自
稱于諸侯曰天子之老方叔元老又當是年爵
皆尊于其徒也
總聞曰蠻事比胡事差緩胡侵雍都蠻不過荆土而已
弗離其巢穴也故王師犯夏河北防秋
車攻
一章
我車既攻我馬既同四牡龐龐駕言徂東
二章
田車既好四牡孔阜東有甫草駕言行狩
三章
之子于苖選徒囂囂建旐設旄搏獸于敖
四章
駕彼四牡四牡奕奕赤芾金舄會同有繹
五章
决拾既佽弓矢既調射夫既同助我舉柴
六章
四黃既駕两驂不猗不失其馳舍矢如破
七章
蕭蕭馬鳴悠悠旆旌徒御不驚大庖不盈
八章
之子于征有聞無聲允矣君子展也大成
聞音曰好許厚切草此苟切佽子利切柴疾智切
說文引此詩助我舉㧘積也或作柴其他㧘或
竒寄切平義切柴或士邁切唯疾智引詩今從
與佽相叶此盖首尾叶也駕集韻亦在家部居
牙切馳集韻亦在駞部唐何切破亦當在坡部
蒲禾切說文波坡頗跛皆以皮得聲皮當作蒲
禾左氏牛則有皮犀兕尚多弃甲則那又從其
有皮丹漆若何破作坡音不惟旁紐當然古音
亦爾古加何两韻多通用如眀唐两韻亦通用
吳氏女曰雞鳴加居何切屈氏神靈篇赴曲相
如余私娱茲孰哉后加張氏擊鐘鼎食連騎相
過東京諸侯壯何能加若爾則駕讀作訛馳讀
作駝破讀作坡蓋首中尾皆相叶也吴氏曹氏
望祭四嶽燎對泰柴肅于南郊宗祀上帝誄當
用柴詩當用柴許氏既㧘或作柴不必專從一
字也集韻猗相附著也於寄切正引此詩破敗
也彼義切不引此詩恐似有意故不引實引也
吳氏又以集韻猗柔也倚可切正叶破字諸叶
皆可用亦不必專從一叶也但調同未省字或
以賓之初筵射夫既同經改亦未可知果舊是
同字則柴字容或有轉集韻㧬舉两手取曰㧬
渠容切盖謂助舉矢也若鄭氏助舉積禽自是
皂使之役何關士夫之事但世態少公多私動
以夏五郭公阻之夏五之下必是月字郭公之
下必是亡字安知非此文在孔子之後而必以
為此文在孔子之前孔子存之盖有徇意過當
者故此曹亦徇意矯之而不知其失
吉日
一章
吉日維戊既伯既禱田車既好四牡孔阜升彼大阜從
其羣醜
二章
吉日庚午既差我馬獸之所同麀鹿麌麌漆沮之從天
子之所
庚午前三日為戊辰則戊者盖戊辰也既禱三日舉
事凡天子所在曰行在所漆沮從禽獸則漆沮即王
所也
三章
瞻彼中原其祁孔有儦儦俟俟或羣或友悉率左右以
燕天子
四章
既張我弓既挾我失發彼小豝殪此大兕以御賓客且
以酌醴
酌醴親戎不可飲厚至醉也校獵小以兔為勝大以
虎為勝言捷莫如兔猛莫如虎得此則畢事上爵皆
無則禮不成今西北之風猶然既獲大兕則可成燕
禮也兕大于虎而不甚猛于虎亦虎亞也故朋稱曰
虎兕
聞音曰戊莫後切禱當口切好許厚切阜符有切
馬滿補切有羽軌切俟于紀切友羽軌切右羽
軌切
聞字曰爾雅三為羣二為友此亦字義羣皆三畫
友從兩又此法從古有之近世字學亦未為過
也而多諱及之
聞訓曰立訓不免隨語異意或有不必異者所不
可曉被之祁祁訓遅與興雨祁祁同亦可用多
意雨亦可用多意大意用大意繁亦可用遅意
此其祁訓大獸亦可用多意今定從多語勢可
見也
總聞曰戊不言辰盖以戊協禱也次言庚午則前為戊
辰可見文體自有古意如前詩每章言方叔涖止方叔
率止至三章四章增一顯允而易一涖止為元老參差
之中整肅默寓此所以古意鬱然也
詩總聞卷十
