詩總聞卷七
宋王質撰
陳風
宛丘
一章
子之湯兮宛丘之上兮
宛丘在陳郡陳縣說文丘上有丘為宛丘歐陽氏今
地形則然說文又謂宛中為宛丘毛氏四方高中央
下郭氏中央隆高一丘而背馳如此恐止是宛轉之狀
洵有情兮而無望兮
我于君信有情者望其為良也終無望者度其必不
能如願也此士大夫之辭
二章
坎其擊鼓宛丘之下無冬無夏值其鷺羽
三章
坎其擊缶宛丘之道無冬無夏值其鷺翿
聞音曰湯徒伉切毛氏訓蕩音亦當然下後五切
聞字曰湯當作蕩字轉亦可通用
聞用曰此羽不專用以為翳凡儀仗皆可易曰鴻
漸于陸其羽可用為儀翿則為翳舞者所執也
毛氏皆以為翳未當
總聞曰冬夏極寒暑之時人所鮮出而常相值無時而
不出也幽公之事無見徒以惡諡故歸以大過亦猶僖
公之事無見徒以常諡故歸以小過事不眀人不的徒
以一時之諡遂著為一時之實考古如此恐未免多誤
也
東門之枌
一章
東門之枌宛丘之栩
宛丘之東門也
子仲之子婆娑其下
子仲子之仲也之子又仲之子也必指一人而其姓
氏無考徘徊東門樹下待所期婦人也
二章
榖旦于差南方之原不績其麻市也婆娑
差擇也選善日而擇所適之地惟南原為吉故廢女
事而徘徊東門市中待所期男子也吳氏此章第一
第三第四句用韻第二句不用韻他未有此例固不
必以例求然原今人猶呼衢靴切未嘗不叶也世傳
杜詩不讀萬卷書不行一萬里不可以觀而况古詩
包羅萬宇上下數千年誠未易輕易也
三章
榖旦于逝越以鬷邁視爾如荍貽我握椒
既善日至期則逝言相隨而遁也鬷釡屬言越境攜
釡而行也荍紫葵也椒顆椒也皆道旁所有言用相
娛悦男指女色如葵女指男芬如椒也
聞音曰下後五切差七何切麻謨波切邁力制切
聞物曰榖或作楮木也言男女指樹為誌有榖者
所聚之地所行之途也如此則旦作且當從徐
氏
聞人曰毛氏以擊鼓有從孫子仲遂以此子仲為
陳大夫以擊鼓序為公孫文仲故以此原為子
仲之氏不知何所見而言春秋魯莊二十七年
公子友如陳葬原仲恐是因此杜氏原仲陳大
夫也原氏仲字也杜氏則可用諸春秋毛氏則
不可用諸詩也
總聞曰此詩多及期會之地草木如枌如栩如麻如荍
如椒榖作木名之榖恐是
衡門
一章
衡門之下可以棲遲泌之洋洋可以樂飢
此賢者窮處而自解者也
二章
豈其食魚必河之魴豈其取妻必齊之姜
位重則享珍品勢隆則援名族雖窮處無此下魚亦
可味卑族亦可昏也
三章
豈其食魚必河之鯉豈其取妻必宋之子
聞跡曰泌在南陽泌陽縣斯人當是居此
總聞曰當是或勸賢者設人爵賢者設辭𨗳情以酬之
言不必也
東門之池
一章
東門之池可以漚麻彼美淑姬可與晤歌
言隨分可以取足也當是與衡門同懷共處之人其
意皆同
二章
東門之池可以漚紵彼美淑姬可與晤語
三章
東門之池可以漚菅彼美淑姬可與晤言
姬女别名不必言周姓王姬
聞音曰麻謨波切紵真吕切菅居賢切
聞用曰漚麻漚紵可緝為野服漚菅可緝為野具
皆女事也言窮妻能同野趣作野工自見其為
淑姬也諺云是眼有西施
總聞曰皆言可者如是即可何必他求此安分君子之
辭孔子曰富而可求也雖執鞭之士吾亦為之如不可
求從吾所好過涪陵見古寺題譙可翁三字必譙定也
其詳見祠堂記
東門之楊
一章
東門之楊其葉牂牂
楊黃楊木也葉盛春深之時
昏以為期眀星煌煌
言飲酒無度也約昏而罷逮曉而未巳明星啓明曉
星也
二章
東門之楊其葉肺肺昏以為期眀星晢晢
在暗不認樹葉認樹葉必眀也可見其飲酒達旦也
此與其桐其椅其實離離同意認樹實亦必眀也
聞音曰晢之世切
總聞曰多稱東門此必宛丘交會之地也楚向陳自南
之東轘徵舒于栗門疑即東門也于交會之所戮之示
衆悉覩也
墓門
一章
墓門有棘斧以斯之
墓門之草木樵斧而無人禁之鴞集而無人逐之言
凋落荒蕪也
夫也不良國人知之知而不已誰昔然矣
是中之人不良其誰不知言甚著也人皆知而所為
不已誰從昔而然言自取如此也悲墓中者也
二章
墓門有梅有鴞萃止夫也不良歌以訊之訊予不顧顛
倒思予
方其告汝于我不相顧及精神顛倒當思我言謂將
死之時也所謂雖悔可追
聞音曰斯所宜切徐氏凡斯皆讀作西訊息誶切
顧果五切予演女切
聞字曰誰當作維訊當作誶之當作止誶止見手
鑑正引此詩
聞跡曰左氏鄭有墓門城門也古人樸城門之外
有塜即曰墓門此恐亦是城門
總聞曰夫恐當作父佗五父也若以為佗須此字以證
之當是陳佗之存已有知厲公之為蔡出而蔡人必不
欲佗立者或以警之而佗不以為虞故曰訊予不顧顛
倒思予
防有鵲巢
一章
防有鵲巢卭有旨苕誰侜予美心焉忉忉
二章
中唐有甓卭有旨鷊誰侜予美心焉惕惕
中唐中塘也塘字之轉通用亦可甓鷿也水鳥鸊□
也甓字之轉今行隄之上有鵲巢行邱之上見苕則
動念曰誰欺我所美之人也行塘之上見鷿□行邱
之上見綬草則又動念曰誰欺我所美之人也言木
上水中之禽邱上之草各適其性何人欺上聽以害
賢者使我懷憂不安也
聞用曰甓今㼾甎也雜于山水禽草之間無謂此
等物亦難以起興
聞跡曰南陽有上唐後改為下溠當亦有中唐地
名以中為名極多如魯中邱楚中州大率陳蔡
之間呼大為唐故唐州唐縣之名出此審爾防
卭亦地名毛氏但云防地名杜氏西防故城在
唐州卭未知所在
聞人曰序以為宣公亦是以事相附司馬氏宣公
嬖姬生子欵欲立之而殺其太子禦寇禦寇素
愛公子完完懼及禍乃奔齊此信讒何以異於
晉獻故以此歸于宣公要亦可從公子完之賢
見左氏甚眀是誠可美也
總聞曰每章一水隄一山邱一水塘而以廟中路間之
無謂一禽一草而以甓間之亦無謂此適野而懷賢覩
境而生情者也
月出
一章
月出皎兮佼人僚兮舒窈糾兮勞心悄兮
二章
月出皓兮佼人懰兮舒懮受兮勞心慅兮
三章
月出照兮佼人燎兮舒夭紹兮勞心慘兮
舒謂徵舒也佼人謂夏姬也當是靈公孔寧儀行父
與夏姬宣滛至夜徵舒不無所慙内擾不安病行父
似君之言可見僚懰燎皆是姬妍美貌窈糾懮受夭
紹皆徵舒繚繞貌悄慅慘皆徵舒憂悒貌也
聞音曰僚虚皎切糾已小切皓胡老切懰殷鳥切
受侍倒切慅七老切惨七到切開元經文以惨
為懆引白華念子懆懆說文懆愁不安也
總聞曰佼人以為靈公孔寧儀行父亦可婦人慕男子
亦猶男子慕婦人聖人存之者著徵舒君臣之分雖惡
母子之義甚正也
株林
一章
胡為乎株林從夏南匪適株林從夏南
何為往株林與夏南相從非往株林與夏南相從也
當是往株林也數而同夏南也頻故人疑之盖有與
徵舒適野通謀者知人有覺而詭言之非之株林之
他所也非同夏南同他人也意謂此言可以欺人而
不知已覺也靈公之弑不自似女似君之時蓋已久
也
二章
駕我乘馬說于株野乘我乘駒朝食于株
人猶初意其非真之株者跡其所往則之株也當是
有覺者隂察而不肯發亦嫉靈公孔寧儀行父之事
未必不幸其興戕而成事也
聞音曰南尼心切馬滿補切野上與切
聞跡曰毛氏株林夏氏邑也此特以意推之朝食
甚近也當是林巒蔽密之所謂謀于野者也
總聞曰靈公夏姬之事固有而此詩止曰夏南夏南者
徵舒也孔氏婦人夫死從子故以夏南言之識者更詳
澤陂
一章
彼澤之陂有蒲與荷有美一人傷如之何寤寐無為涕
泗滂沱
有美一人恐謂洩冶于孔寧儀行父雖不甚遜于靈
公可謂甚忠已死將如之何痛其亡欲其存也
二章
彼澤之陂有蒲與蕳有美一人碩大且卷寤寐無為中
心悁悁
三章
彼澤之陂有蒲菡蓞有美一人碩大且儼寤寐無為輾
轉伏枕
寤寐無為言終夕無可為者惟傷悲而已
聞音曰卷其員切悁鳥玄切蓞徒畎切枕知輦切
聞物曰鄭氏以蕳作蓮恐是三章皆同類同時之
物蕳蘭也生陸生春皆不同
總聞曰每章必舉二物初章蒲荷次章蒲蓮三章蒲菡
蓞殆是孔寧儀行父所謂二子者也二子得地得時競
秀争鮮而洩冶亡矣彼二子之美不若洩冶之美二子
之美美于男女洩冶之美美于君臣孔子盖亦憐之曰
民之多辟無自立辟靈公君臣固邪僻也洩冶又自與
立邪僻言揭而揚之也為洩冶者隂為之術可也此孔
子之意也杜氏以上辟邪也下辟法也一字不應作两
義併載于此
檜風
羔裘
一章
羔裘逍遥狐裘以朝豈不爾思勞心忉忉
羔裘者當是人所敬而去狐裘者當是人所鄙而留
去者人情非不思而不能留當是有所不可言而弗
得已者徒憂勞傷悼而不能已也
二章
羔裘翺翔狐裘在堂豈不爾思我心憂傷
三章
羔裘如膏日出有曜豈不爾思中心是悼
至此不言狐裘惟專思羔裘而已他人不暇及也
聞音曰膏古報切
聞人曰史伯曰濟洛河潁之間子男之國虢檜為
大恃勢與險崇侈貪冒序者遂以羔裘而歸諸
君之好潔以隰有萇楚而歸諸君之滛恣又檜
詩少見故不能如他詩指名某公某侯而大概
稱君使當時知其的必得其人以是知未必有
傳特附合而增加者也無所附合故無所增加
作序者亦未為博極也
總聞曰或其君不可服事或其徒不可同處不去則有
不測之憂雖去亦終有不免之患不然何國人忉忉勞
心增而為憂傷又增而為悼也度逍遥翶翔者必與以
朝在堂者異趣彼在位而此在野人情不無過慮其賢
可愛如此
素冠
一章
庶見素冠兮棘人欒欒兮勞心慱慱兮
當是在位之賢宅憂而國事無人任之所以急欲挽
出也
二章
庶見素衣兮我心傷悲兮聊與子同歸兮
三章
庶見素鞸兮我心藴結兮聊與子如一兮
聞音曰結激質切從吉以吉取聲說文多用此荀
氏治復一修之吉君子執之心如結
聞訓曰欒欒轉旋不安貌慱慱鬱結不舒貌
聞事曰喪制人之變所惡見而諱言者也今欲同
歸如一而如一尤不美非人情也語勢亦不如
此
總聞曰同歸者欲與偕歸都也如一者欲與均任事也
必其徒相挽蓋亦國人所欲也
隰有萇楚
一章
隰有萇楚猗儺其枝夭之沃沃樂子之無知
萇楚羊桃也雖卑瑣亦可啖何必珍竒也婦但求淑
不必求艷夭冶也沃澤也此非所以成人家道益人
壽考故以無知無家無室為樂言不若無此則無他
憂有此必可憂也
二章
隰有萇楚猗儺其華夭之沃沃樂子之無家
三章
隰有萇楚猗儺其實夭之沃沃樂子之無室
聞物曰夭恐是桃之夭夭之夭桃雖夭夭而羊桃
亦猗儺盖自可觀不可見鄙均是桃也夭夭家
桃猗儺野桃詩人借辭發興皆相似但彼以有
室家為宜此以無室家為樂爾當是風俗有異
故人情亦殊也
總聞曰無家無室人道之大闕無知人生之大患細推
無家無室雖此欲不遂而此念不斷不若無知之為安
樂長久也世傳我在世五十年不知衣裾之下有此珍
美故有知不若無知者也
匪風
一章
匪風發兮匪車偈兮
當是在途乘車而遇風有感者也風中在車上最不
安西北人畏之王氏曰是非古之風也發發者是非
古之車也偈偈者盖傷之也釋詩者祖之發發飄風
非有道之風偈偈疾驅非有道之車釋史者又祖之
今之發發者非古有道之風也今之偈偈者非古有
道之車也此學之傳古詩殆廢如此說甚嘉施于此
詩人情物態之間有所未合
顧瞻周道中心怛兮
非風飄忽使我不安也非車馳疾使我不安也但顧
趨周之路而傷心爾言西周之地為秦所據也
二章
匪風飄兮匪車嘌兮顧瞻周道中心弔兮
三章
誰能亨魚溉之釡鬵誰將西歸懷之好音
安能亨魚滌釡言志不在食也誰將西適攄此懷寄
好音欲西周之人知人情不忘故壤也
聞音曰飄匹妙切嘌匹妙切鬵徐心切
聞用曰鬵亦釡屬似甑籀文象形
總聞曰當是關中之人為山東之客者其知友送歸以
此寄懷輸情殆賢者也詩言周道甚多皆謂西也人情
不忘西如此豈非千餘年習熟之久二三聖人陶染之
深難遽忘耶如有用我者吾其為東周乎聖人此情盖
天下同情也自周以後有漢至今夷狄猶以漢為辭内
地人則曰漢兒内地地則曰漢界至今臣僚兼用南北
内地人則曰漢官孝文光武稍類舊周之氣象故人情
亦頗似之此殆非偶然者何况于周此孔子終以西周
為已任也
曹風
蜉蝣
一章
蜉蝣之羽衣裳楚楚心之憂矣於我歸處
言蜉蝣之整其羽似小人之治其衣裳疾之辭也蜉
蝣其生能幾豈不可憂若欲免祻不若即我所歸而
處欲其退匿休閙少避衆怨也此君子憐小人而欲
安其餘生也當是此君子與此小人必有親情或有
舊分故為之謀如此亦長者存心也
二章
蜉蝣之翼采采衣服心之憂矣於我歸息
三章
蜉蝣掘閱麻衣如雪心之憂矣於我歸說
掘閱挑撥貌管子曰掘閱得王恐當時常談如此言
小人意氣發揚也說猶舍息也音雖取叶義則故存
此與召伯所說之說同但叶有異也
聞音曰服蒲北切說欲雪切
聞物曰蜉蝣亦曰渠略多生溝渠水上纔生即死
故曰蜉蝣又曰渠略
總聞曰此必在野之君子也以已所處為避患之所静
地誠吉壤也
候人
一章
彼候人兮何戈與祋彼其之子三百赤芾
候人道路之官也之子朝廷之官也戈祋護衛而赤
芾陪從又赤芾如此其多足見其人之勢盛也
二章
維鵜在梁不濡其翼彼其之子不稱其服
三章
維鵜在梁不濡其咮彼其之子不遂其媾
四章
薈兮蔚兮南山朝隮婉兮孌兮季女斯飢
當是小人盛服以迎婦者也國人見鵜則曰鵜已飽
而在梁不復沒水求魚也言小人雖飫樂如此願不
勝其衣欲其病也願不成其婚欲其判也疾之辭也
見山雲則曰山木茂而雲氣升言小人雖振盛如此
而其家有未嫁之幼女無飬而抱飢者也言忍而無
親也亦疾之辭
聞音曰祋都外切芾甫味切芾韠也集韻亦作市
作韍作芾皆分物切去韻亦有芾小也芾草木
也皆博蓋切雖當從分物而祋說文引詩何戈
與祋鄭氏雖引詩何戈與祋以為綴集韻皆都
外切芾當用去韻世用此多叶分律盖用紱黻
苃吳氏所疑亦似過也服蒲北切
總聞曰鵜梁南山皆候人迎送之路所見者也旁觀必
有不平之心故有不堪之辭
鳲鳩
一章
鳲鳩在桑其子七兮淑人君子其儀一兮其儀一兮心
如結兮
此言夫婦皆得美于國人也淑人婦人君子夫也其
儀既一而不變其心亦固而不解盖夫婦相得也
二章
鳲鳩在桑其子在梅淑人君子其帶伊絲其帶伊絲其
弁伊騏
三章
鳲鳩在桑其子在棘淑人君子其儀不忒其儀不忒正
是四國
四章
鳲鳩在桑其子在榛淑人君子正是國人正是國人胡
不萬年
當是國君尋詩正是四國胡不萬年皆譽上之辭
聞音曰結激質切絲新齎切國越逼切年禰因切
聞字曰絲婦之帶騏夫之弁也說文騏作琪字轉
聞物曰俗傳惟鳩育子多七數初亦未信家居近
山木試探數巢果然禽獸一鳥曰隹二鳥曰雔
三鳥曰朋四鳥曰乘五鳥曰雇六鳥曰鶂七鳥
曰□八鳥曰鸞九鳥曰鳩十鳥曰&KR1860;今鳩七子
併夫婦為九故其字從九古傳儻細推自見彼
亦不徒然也
總聞曰鳲鳩之子可數同在桑未離巢也在梅在棘在
榛則其子長成而分飛他樹矣此春夏之交當是淑人
君子成昏之時也
下泉
一章
冽彼下泉浸彼苞稂愾我寤歎念彼周京
稂蕭蓍皆陸草陸草遇水則悴此必當時濤水泛溢
人情不安也三章皆言周京京周京師專為在都不
指他所此必曹人之在林野者故皆及泉言冽野之
深者也下地之卑者也言稂蕭蓍皆野植也如此而
有念王都之心憂人主之意其為不遇之君子審也
語勢亦非常人之辭
二章
冽彼下泉浸彼苞蕭愾我寤歎念彼京周
三章
冽彼下泉浸彼苞蓍愾我寤歎念彼京師
四章
芃芃黍苗隂雨膏之
陸草畏水田禾喜水當是初夏大雨漲水盛夏反無
也故陸艸田禾皆病思盛時雨澤適時盖謂上有文
王下有郇伯之時也
四國有王郇伯勞之
郇伯文王之子也昔時上有文王下有郇伯當時氣
候皆正雨澤皆調盖君臣皆良故天人相應也傷今
皆無
聞音曰京居良切蕭疎鳩切師霜夷切膏古報切
勞力報切
聞跡曰郇伯所封在猗氏縣
總聞曰易林下泉苞稂十年無王郇伯遇時憂念周京
正引此詩當是厲王在彘之時在彘凡十五年十年無
王豈非此際也耶言郇伯遇時今有如郇伯者而于時
不遇但憂念周京而已作此詩者必斯人也
詩總聞卷七
