詩總聞卷十三
宋王質撰
谷風
一章
習習谷風維風及雨將恐將懼維予與汝將安將樂女
轉棄予
此必同經患難而他時稍達棄恩忘舊者也
二章
習習谷風維風及頽將恐將懼寘予于懷將安將樂棄
予如遺
頽雨圯山也亦雨也
三章
習習谷風維山崔嵬無草不死無木不萎忘我大德思
我小怨
草木長則山愈高
聞音曰女忍與切予演女切懷胡隈切怨讀作德
西北人相怨恨之聲此字以聲取旁紐作越亦
可叶德
總聞曰谷風春風也正草木發舒之時當是其人得時
逞志如草之繁如木之茂有莫已若之意恨者以為無
不死之草無不萎之木言無不卒之人人生幾何而惡
薄如此恨之辭也
蓼莪
一章
蓼蓼者莪匪莪伊蒿哀哀父母生我劬勞
二章
蓼蓼者莪匪莪伊蔚哀哀父母生我勞悴
非莪即蒿非莪即蔚目前唯有此物更無他見父母
生我本欲增光門戶今乃索居田野如此嘆惋之辭
也
三章
缾之罄矣維罍之恥鮮民之生不如死之久矣
缾既罄罍又恥言窮甚鮮民之生言匱于生也既無
一為生不如死也久言當死已久至此已過也
四章
無父何怙無母何恃出則銜恤入則靡至
當是父母鍾愛有託不如所願而亡出門則銜憂口
如不能出聲也入門則無所至身又如不在家也大
率口有所銜則聲不發神有所亂則目不識憂思之
極也
五章
父兮生我母兮鞠我拊我畜我長我育我顧我復我出
入腹我欲報之德昊天罔極
欲報而不能報也
六章
南山烈烈飄風發發民莫不穀我獨何害南山律律飄
風弗弗民莫不穀我獨不卒
人莫不有穀為食何我獨乏當是父母亦以傷貧遂
至棄背故此人之辭若不可存者
聞音曰蔚紆胃切害何葛切
聞跡曰兩章皆稱南山故知居南山之下也
總聞曰毛氏父母病亡在役不得見尋詩不見此意當
是不遇之窮士居南山之下遇苦寒之辰銜哀抱貧人
不能堪則欲死蓋常情也
大東
一章
有饛簋飱有捄棘匕
大東小東具見此詩無别有小東也簋列飱者也匕
取飱者也當是士大夫會集之間有見道路平直貴
賤往來動念興哀思往日而傷今日也
周道如砥其直如矢君子所履小人所視睠言顧之澘
焉出涕
二章
小東大東杼柚其空
當是周道之側有大東山小東山俱在東而以大小
别之也
糾糾葛屨可以履霜佻佻公子行彼周行既往既來使
我心疚
葛屨公子行周行之屨也公子如此下民可知安得
不傷心
三章
有冽氿泉無浸穫薪契契寤嘆哀我憚人
此遇寒涉水而載薪者也以為氿泉勿浸我薪濕則
不可爇也此亦謂公子也
薪是穫薪尚可載也哀我憚人亦可息也
薪雖濕尚可用也小人以勞致病則恐不可生願生
息也皆公子之徒愬貧勞之辭也
四章
東人之子職勞不來西人之子粲粲衣服舟人之子熊
小東大東杼柚其空
當是周道之側有大東山小東山俱在東而以大小
别之也
糾糾葛屨可以履霜佻佻公子行彼周行既往既來使
我心疚
葛屨公子行周行之屨也公子如此下民可知安得
不傷心
三章
有冽氿泉無浸穫薪契契寤嘆哀我憚人
此遇寒涉水而載薪者也以為氿泉勿浸我薪濕則
不可爇也此亦謂公子也
薪是穫薪尚可載也哀我憚人亦可息也
薪雖濕尚可用也小人以勞致病則恐不可生願生
息也皆公子之徒愬貧勞之辭也
四章
東人之子職勞不來西人之子粲粲衣服舟人之子熊
羆是裘私人之子百僚是試
此詩當是傷怨王室之詩是時周已遷東而秦踞西
在東者憚所職之勞不肯来服王事在西者又逞勢
得志而蔑視在東者也舟人水工之人私人家僮之
人皆西人也
或以其酒不以其漿鞙鞙佩璲不以其長
言舟人私人之徒皆酣于酒而不用漿務淳美也皆
華其佩而不用長務輕捷也言西人得意如此而東
人徒勞而甚窮嘆其不如西人也
五章
維天有漢監亦有光跂彼織女終日七㐮雖則七㐮不
成報章
皆服勞之極逮夜及曉不休據所見道所懷自此而
下天漢織女牽牛啓明長庚捄畢南箕北斗是也
六章
睆彼牽牛不以服箱東有啓明西有長庚有捄天畢載
施之行
七章
維南有箕不可以簸揚維北有斗不可以挹酒漿維南
有箕載翕其舌維北有斗西柄之揭
宋氏所謂心悚惕而震盪何所憂之多方仰明月而
太息步列星而極明指星起興也
聞音曰行戶郎切來六直切疚訖力切載節力切
服蒲北切裘渠之切試申之切旁紐則然易可
貞無咎固有之也無妄之藥不可試也庚古郎
切揭居竭切
總聞曰有指君不明者天漢是也有指臣無用者織女
牽牛啓明長庚畢箕斗是也東西南北無不周覧興懷
大率首章睠言顧之澘焉出涕此其真情之大端也
四月
一章
四月維夏六月徂暑
當是初夏出征歷秋歷冬又次年歷春歷秋在道凡
經年有餘尋詩可見
先祖匪人胡寧忍予
我先祖獨非人而何為忍于我也此必其祖在位有
勞而其後為有力者所不容也
二章
秋日凄凄百卉具腓亂離瘼矣奚其適歸
日色惨七月侯也
三章
冬日烈烈飄風發發民莫不穀我獨何害
日色寒十月候也
四章
山有嘉卉侯栗侯梅廢為殘賊莫知其尤
此登山有見也栗熟八月後梅熟五月後也
五章
相彼泉水載清載濁我日構禍曷云能穀
此臨水所見也泉水彼清而復濁雨多泉溢也水生
三月後也
六章
滔滔江漢南國之紀盡瘁以仕寧莫我有
此從事江漢之間也
七章
匪鶉匪鳶翰飛戾天匪鱣匪鮪潜逃于淵
此仰觀飛俯視潜有見者也我非羽焉能飛我非鱗
焉能潜言無所避害也
八章
山有蕨薇隰有杞桋君子作歌維以告哀
草木生三月後也大率年餘在外道塗江山之間可
謂盡瘁而不知有我視若無人可謂太無情是可哀也
聞音曰予演女切害何葛切尤于其切濁厨玉切
有羽軌切哀於希切
總聞曰自謂為君子所以自别于小人也
北山
一章
陟彼北山言采其杞
杞枸杞也仲春可食當是此時
偕偕士子朝夕從事王事靡盬憂我父母
二章
溥天之下莫非王土率土之濱莫非王臣大夫不均我
從事獨賢
賢如某賢于某若干純之賢言其勞獨過于人也
三章
四牡彭彭王事傍傍嘉我未老鮮我方將旅力方剛經
營四方
以我少壯而使我陳力固當然但不均為可恨耳
四章
或燕燕居息或盡瘁事國或息偃在牀或不已于行或
不知呌號或慘慘劬勞
五章
或棲遲偃仰或王事鞅掌或湛樂飲酒或慘慘畏咎或
出入風議或靡事不為
此所謂不均也
聞音曰事上止切下後五切賢下珍切今東人猶
有此音彭鋪郎切國越逼切行戶郎切議魚羈
切今西人猶有此音佛書思議讀作宜大率西
音多然
聞訓曰嘉鮮皆美之辭今人猶呼少壯為鮮徤
總聞曰不均歸咎于大夫大夫以君命而役庶位者也
大率詩人于君多婉
無將大車
一章
無將大車祗自塵兮
不必將大車當時大車皆小人乘之我乘大車亦與
小人同倫但自汚而已
無思百憂祗自疷兮
二章
無將大車維塵冥冥無思百憂不出于熲
言憂思無精采也今人猶呼物陳弊為少出治治讀作持
三章
無將大車維塵雍兮無思百憂祗自重兮
聞音曰疷眉貧切疷當通作□集韻與&KR2188;同皆病
也吳氏以字書民氐多互用盖經唐諱從民皆改
從氏後有復者有不復者且如緡緍一也而有兩
從錉鍲一也亦有兩從秦諱改正月遂以灰為平
至今不改况唐三百年又重之以五代之唐江南
之唐習熟不全改易爾冥莫迥切重直龍切
聞訓曰雍壅也北人猶作此音
總聞曰賢者不願居高位居高位則任重事世態若此
高位不可居重事不可任莫若自顧為安三章連稱三
自自者已也使人懷此心安得不亂
小明
一章
明明上天照臨下土我征徂西至于艽野二月初吉載
離寒暑心之憂矣其毒太苦
徂西往舊都也此必有求于秦而識者知秦之心無
厭是豈可倚如被毒而又至苦言毒之深也艽說文
遠荒也引此至于艽野一曰獸蓐
念彼共人涕零如雨
共人在朝之相知也不堪在外之惡境故思在朝之
相知至于淚滂流首重回又甚于夜卧起宿于外不
能宿于内也念之極也
豈不懷歸畏此罪罟
固知其無成而思歸必以為我為懷私不辦事也置
我于罪罟加我以譴怒甚至于使我再行尤不可堪也
二章
昔我往矣日月方除曷云其還歲聿云莫念我獨兮我
事孔庶心之憂矣憚我不暇念彼共人睠睠懷顧豈不
懷歸畏此譴怒
除開也言天氣方開明也二月後
三章
昔我往矣日月方奥曷云其還政事愈蹙歲聿云莫采
蕭穫菽心之憂矣自貽伊戚念彼共人興言出宿豈不
懷歸畏此反覆
奥煖也言天氣方暄煖也四月後二章歲聿云莫亦
參差古作欲語健
四章
嗟爾君子無恒安處靖共爾位正直是與神之聽之式
穀以女
五章
嗟爾君子無恒安息靖共爾位好是正直神之聽之介
爾景福
前三章此念彼共人故稱我稱彼後二章彼嗟爾君
子故稱爾稱女以為進則嬰外藩之釁退則詒内朝
之譴進退故不能逃禍但不以偷安為念而以靖共
正直為懷神必相扶而可免患相寬之辭也
聞音曰野上與切除直慮切莫幕故切暇胡故切
戚子六切福筆力切
總聞曰自二月初吉至歲聿云暮所歷期年是時平王
以陕西予秦以河内予晉既以謝二國之援且以資二
國之助自秦仲已張至是立西畤泰畤密畤漸進汧渭
之間盡包關輔之地故以王命使西土者皆恐蹈不測
也秦以虎狼處已以魚肉視人其來已久著于孝公成
于始皇當時有識者必先覺之
鼓鐘
一章
鼓鐘將將淮水湯湯憂心且傷淑人君子懷允不忘
二章
鼔鐘喈喈淮水湝湝憂心且悲淑人君子其德不回
三章
鼓鐘伐鼛淮有三洲憂心且妯淑人君子其德不猶
大率淮夷叛服不常當是前此既服至此又騷將帥
經理者合樂臨戎以此夸耀下國而懾服夷心識者
憂其不可故以美辭曉將帥爾懷至信彼且感服其
次以正以斷此事不患難辦回曲也猶疑也古稱猶
豫猶多疑之獸也語曰猶之與人也出納之吝謂之
有司言有司出納遲疑吝惜如猶之状故謂之惡今
併載于此
四章
鼓鐘欽欽鼔瑟鼔琴笙磬同音以雅以南以籥不僣
鼓鐘瑟琴笙磬籥凡七器雅南凡二音諸器皆用二
音儀禮歌者關雎鹿鳴等今存笙者南陔由儀管者
新宫等今亡歌有辭今伊州渭州之類是也笙歌無
辭有腔今四六句合之類是也有辭者多存有腔無
辭者多亡蓋無辭故難傳
聞音曰將七羊切湯戸羊切喈居奚切湝弦雞切
鼛居尤切南尼心切僣七心切
聞跡曰三洲在山陽
總聞曰漢以亡為無無其辭但有其題也以題推之其
義略可見如此則可所謂惟存其義而逸其辭恐無是
理也識者更詳今甲子旬中無戌亥甲戌旬中無申酉
之類謂之空亡亡亦無也非漢字猶爾古語多然至後
誤呼之元祐間善政綱舉而綱疎首選劉棠大統一王
勞心四方法三尺以雖具獄一人而使亡用西漢天下
亡一人之獄棠天下名儒猶誤呼以為常誤呼可也而
義亦隨變則有所不可此類甚多今併載于此
楚茨
一章
楚楚者茨言抽其棘自昔何為我蓻黍稷
抽拔也除也拔除茨棘而蓻黍稷自昔者謂后稷也
下詩言自古亦謂后稷大凡詩人言祭祀必以農事
起辭言農事必以祭祀續辭言農事祭祀必以福禄
結辭三者未有闕一者也
我黍與與我稷翼翼我倉既盈我庾維億以為酒食以
享以祀以妥以侑以介景福
此總言享祀妥侑而助福也
二章
濟濟蹌蹌絜爾牛羊以往蒸嘗或剥或亨或肆或將祀
祭于祊祀事孔明先祖是皇神保是饗孝孫有慶報
以介福萬壽無疆
此總言牲牢既具先使祝致祭于門然後延尸入坐
也禮設祭于堂祊于外
三章
執爨踖踖為俎孔碩或燔或炙君婦莫莫為豆孔庶為
賓為客獻醻交錯禮儀卒度笑語卒獲神保是格報以
介福萬壽攸酢
此次言俎豆各獻而祖尸為主餘昭穆為賓客亦皆
有尸大率禮皆以生代死貴通情也所謂事死如事
生事亡如事存
四章
我孔熯矣式禮莫愆工祝致告徂賚孝孫苾芬孝祀神
嗜飲食卜爾百福如幾如式既齊既稷既匡既勅永錫
爾極時萬時億
此次言俎豆甚乾飲食畢盡也進飲進食中禮無愆
也工祝致神意以告孝孫初一章止言福之大而不
言福之數二章三章言萬至此自百至萬至萬自億
徂賚于是為多也
五章
禮儀既備鐘鼓既戒孝孫徂位工祝致告神具醉止皇
尸載起鼓鐘送尸神保聿歸諸宰君婦廢徹不遲
孝孫始離位而立庭既受賚則往歸位也工祝以畢
告尸乃起而歸宰廢主婦徹器各随其職而既其事
也不遲者纔送尸即享福受胙也禮君親牽牲大夫
贊幣而從君親制祭夫人薦盎君親割牲夫人薦酒
卿大夫從君命婦從夫人宰卿大夫以下也
諸父兄弟備言燕私
諸宰君婦亟疾廢徹以享神之物及致祭之人所謂
飲福受胙也尊屬如諸父者皆與卑属如諸弟者皆
與中屬如諸兄者皆與三者總諸屬也所以言備言
私
六章
樂具入奏以綏後禄爾殽既將莫怨具慶既醉既飽小
大稽首神嗜飲食使君壽考
樂飲福之樂也不特暫安而仍有后禄殽受胙之殽
也不特無怨而又皆有慶所願如此也方在祭尸為
主故稱孝孫及飲福君為主故稱君凡祭事祝嘏稱
主人曰孝孫主人自稱曰曾孫大率周禮皆宗后稷
故皆稱曾孫也
孔惠孔時維其盡之子子孫孫勿替引之
禮既順物又時享祀之道盡矣惟勿廢而長行之此
皆美辭末有戒禮為大順次之
聞音曰祀逸織切福筆力切亨鋪郎切祊蒲光切
明謨郎切享虚良切慶墟羊切踖七略切碩常
約切炙陟略切莫末各切客克各切度徒洛切
穫黃郭切格剛鶴切愆起巾切備蒲北切戒訖
力切位力入切周官建國之神位故書位作力
鄭氏云立讀為位同字古文春秋公即位為公
即立鄭氏以二字當同為位知其一未知其二
也既可同為位亦可同為立左氏賦以日叶位
江氏詩以位叶匹信古有此音也告古得切奏
臧后切旁紐千木切叶禄慶墟羊切飽補掫切
考去久切盡子忍切引一忍切
聞人曰神保尸之贊相也凡享凡酢凡歸皆贊相
導之保氏掌祭祀之客恐亦是此職
總聞曰此詩本末甚詳禮祭稱孝孫孝子以其義稱曾
孫某謂國家也祝嘏稱其義故曰孝主人于國于家皆
稱次故稱曾尸神象也祝將命也夏立尸而卒祭商坐
尸周旅酧六尸三昭三穆與太祖而七后稷太祖也后
稷之尸發爵不受旅其旅者太祖以次也傳主人辭于
神曰祝傳尸辭于主人曰嘏其文載于經傳甚多亦不
無相牴牾擇其明簡者一二略載之
信南山
一章
信彼南山維禹甸之畇畇原隰曾孫田之
稱禹即是稱稷書先命禹作司空次命棄為后稷言
水土稼穡相維皆為急也
我疆我理南東其畆
古制畆法鄉南而帶東不言東南而言南東也平田
四方皆一制蓋疆理所經遂上之徑溝上之畛洫上
之塗澮上之道川上之路以達于畿皆背畆而面畿
畆在東南畿在西北古者正塗皆取定域非若今有
小路有義路也所謂欲使齊之封内盡東其畆惟吾
子戎車是利無顧土宜蓋晉嚮齊直東則順自南而
東則逆亦引此事
二章
上天同雲雨雪雰雰益之以霡霂既優既渥既霑既足
生我百穀
麥欲雪先雪滋麥禾欲雨次雨滋穀故曰益之言得
雪之後又加得之雨為佳雪當在冬雨當在春夏斯
為時也
三章
疆場翼翼黍稷彧彧曾孫之穡以為酒食畀我尸賓壽
考萬年
尸主又有尸賓皆代為神者也既畀尸主又畀尸賓
當是楚茨大祭尸主尸賓同享此小祭后稷不與而
獨以次也大率大祭亦于后稷之尸以遠故加嚴所
謂不受旅也
四章
中田有廬疆埸有瓜是剥是菹獻之皇祖曾孫壽考受
天之祜
瓜熟而薦廟也當是夏時此薦新之祭差小故其禮
比楚茨蒸嘗之祭差簡
五章
祭以清祭從以騂牡享于祖考執其鸞刀以啟其毛取
其血膋
雖薦新亦用牲但不用大牲禮薦冰以羔薦麥以彘
薦含桃以雛薦麻薦稻皆以犬惟薦鮪薦魚薦穀無
牲此薦瓜之牲也商周鼎鹵多作子象持刀度當時
事神主人自執刀割牲舞自秉干戚籍田自秉耒之
類也騂色牡形他皆可
六章
是烝是享苾苾芬芬祀事孔明先祖是皇報以介福萬
壽無疆
楚茨烝嘗之祭也其儀差詳信南山薦新之祭也其
儀差略下章再田社祭社以方也大田蜡祭蜡亦以
方也皇祖謂太王王季先祖謂文王考謂武王大率
當祭止自太王以下謂之近廟故此皇祖有獻無享
也
聞音曰田堂練切今人亦呼作田為佃田呼農家
為佃戸皆作去音吴氏佃作池隣切田作池因
切又皆作享年切不若從本音為順畆滿罪切
渥烏谷切易林春多膏澤下潤倸渥稼穡熟成
畆獲百斛正用此詩是知上天同雲至生我百
穀六句包春夏冬三時非止一時也或于逼切
年禰因切瓜攻乎切祜候古切考去久切享虚
良切明謨郎切
聞跡曰大率田井之制一夫居一㕓田百畆此則
上中下地皆同上萊五十畆中萊一百畆下萊
二百畆謂不耕而陸種者也今一夫一戶也餘
夫一戶之衍出者也亦在一戶受㕓受畆之内
猶今言子戸古之度量皆極短于今若如舊說
則地太寬人太少有所不足如今所計人力地
力皆相當無遺也
總聞曰兩詩皆言祀事孔明所謂逮闇而祭日不足繼
之以燭古以為非至室事交乎戸堂事交乎階質明而
始行事晏朝而退古以為是孔明蓋謂此也
詩總間卷十三
