詩總聞卷十二
宋王質撰
節南山
一章
節彼南山維石巖巖赫赫師尹民具爾瞻憂心如惔不
敢戱談
師官尹氏也不敢戲談有所畏避也下章皆有不敢
之意當是其人雖無可敬而其位貌亦有可憚者
國既卒斬何用不監
何所用心而不監小人之為惡問之不欲斥言也下
章稱何稱誰倣此
二章
節彼南山有實其猗赫赫師尹不平謂何天方薦瘥喪
亂弘多民言無嘉憯莫懲嗟
三章
尹氏太師維周之氐秉國之均四方是維天子是毗俾
民不迷不弔昊天不宜空我師
氐祗也旁紐作氐為國之根一重也執國之平二重
也四方所藉以為維三重也天子所倚以為毗四重
也下民視之以為明五重也尹氏可謂重臣而天職
如此不宜使斯人居尊官當是尹氏以六官司空之
職兼三公大師之任故曰不宜空我師愬之於天不
欲斥言也下章稱天倣此
四章
弗躬弗親庶民弗信弗問弗仕勿罔君子
呼尹氏為君子尊之辭也戒小人勿得欺尹氏憐之
辭也下章稱君子倣此
式夷式已無小人殆𤨏𤨏姻亞則無膴仕
用平則已無近小人無使姻亞為膴仕有此二者則
不平也曉之辭也
五章
昊天不傭降此鞠訩昊天不惠降此大戾
訩訟也當是尹氏不平群臣多爭卒章亦及訩
君子如届俾民心闋君子如夷惡怒是違
爾如能止則彼鞠訩之心自息爾如能平則彼惡怒
之氣自去勸之辭大率此詩詆之多言不平曉之多
言夷
六章
不弔昊天亂靡有定式月斯生俾民不寧憂心如酲誰
秉國成不自為政卒勞百姓
亂與月俱生言有增也爾秉政而不自為政言為交
爭者所爭所以政多門而民受弊也
七章
駕彼四牡四牡項領我瞻四方蹙蹙靡所騁
當是小人銜王命乘使車言封疆之蹙如此小人安
能遠騁但擾自境之内爾
八章
方茂爾惡相爾矛矣既夷既懌如相醻矣
方盛怒俄相歡小人之常態也
九章
昊天不平我王不寧不懲其心覆怨其正
皆因尹氏不平故小人交爭我王不寧小人之罪奚
逃不革其心而反怨其正當是有規正者重憎怨也
亦小人常態也
十章
家父作誦以䆒王訩式訛爾心以畜萬邦
家父不敢戱言而顯言作誦者以告於王也盡為王
道其致訟之故皆因尹氏不平也化尹氏之心反不
平以為平則可畜天下之衆不然愈盛民將散而無
與為國也
聞音曰山所㫋切巖魚杴切猗於何切嘉居何切
氐都黎切信斯人切仕鉏里切子奬里切殆養
里切傭敕龍切訩許容切屇居氣切闋睦桂切
天鐵因切定唐丁切生桑經切姓桑經切醻市
由切正諸盈切誦疾容切邦土工切邦本音外
又卜工切瞻彼洛矣君子至止福禄既同君子
萬年保其家邦與此同又披耕切桓綏萬邦屢
豐年補因切凡見詩者如此他所不舉
聞跡曰南山韓氏吾聞京城南茲惟群山囿即是
此山左氏惟言節無南山字
聞人曰家父見魯桓八年桓王也十五年莊王也
舊說刺幽王自幽王之死至是七十五年尚能
為王出使求車刺幽王之詩皆老臣之辭則約
百餘歲矣故此未必刺幽王也
總聞曰尹氏之不平罪本在于王而不指歸王小人之
鞠訩罪不在于尹氏而不深言尹氏家父蓋忠慤而恕
厚者也度尹氏亦無大惡但居位而不舉職無公言直
道而不控制小人就其上而班之胡廣趙戒之流也
正月
一章
正月繁霜我心憂傷
當是賢者避患去國其道所懷與所遇所見者
民之訛言亦孔之將念我獨兮憂心京京哀我小心癙
憂以痒
小心故懷憂致病
二章
父母生我胡俾我瘉不自我先不自我後
所遇不在先不在後適與我相當何為於此時而生
我致此病也與我生不辰同意
好言自口莠言自口憂心愈愈是以有侮
憂事太過則招侮言多畏則易陵也
三章
憂心惸惸念我無禄民之無辜幷其臣僕哀我人斯于
何從禄
所憂本在無禄今無辜及其身又及其臣僕如此將
何地而從禄乎言此禄不可從當他求也
瞻烏爰止于誰之屋
所見烏一也此烏止誰屋也言未有所歸
四章
瞻彼中林侯薪侯蒸
所見中林二也言欲樵採以自給也
民今方殆視天夢夢既克有定靡人弗勝
方危為憂所亂視天瞀惑若不堪用者苟定則何人
不勝任言皆可用也
有皇上帝伊誰云憎
愬之于天也何人可憎願明指也今皆危與所憎同
受苦所以願明指也
五章
謂山盖卑為岡為陵民之訛言寧莫之懲
山高者也岡陵卑者也今見山以為岡陵為憂所惑
召彼故老訊之占夢具曰予聖誰知烏之雌雄
召耆宿問占夢猶是視天夢夢餘意盖憂思之中惶
惑妄見占何為不祥也所問者皆言其通曉乃不知
烏孰為雌雄猶是瞻烏餘意尚不知雌雄安知所當
止也言卜者不能决疑
六章
謂天盖高不敢不局謂地盖厚不敢不蹐維號斯言有
倫有脊哀今之人胡為虺蜴
天高而以為低故曲膂地厚而以為薄故累足亦為
憂所亂也以為不然則為此號發此言如耳有輪如
背有脊又較然也言為憂所亂之極也
七章
瞻彼阪田有菀其特
所見阪田菀特三也特特生之木也欲依阪田特木
以自給也
天之扤我如不我克彼求我則如不我得執我仇仇亦
不我力
天動我心如我不能任事者王初求惟恐不得以我
為能也既得我不以我為能我亦自疑我非不能至
此而若不能者盖天動我心不使任其事可以免其
難也
八章
心之憂矣如或結之今茲之正胡然厲矣
正正月也此詩皆此月之事三陽之月奚為寒之厲
如此甚也以天時推人事深可憂也
燎之方揚寧或滅之赫赫宗周褒氏烕之
當是幽王以後事故舉已往以比後來或以火方熾
豈有可滅之理識者推觀前覆褒姒能覆宗周言雖
盛易滅也
九章
終其永懷又窘陰雨
所遇陰雨四也
其車既載乃棄爾輔載輸爾載將伯助予
車既載且行遇雨方知遺輔車之器亦為憂所亂也
既墮所載未能遽行願伯助我脩敗車涉淖塗伯當
是伯兄同行者也言隻力不能獨辦也
十章
無棄爾輔員於爾輻屢顧爾僕不輸爾載終踰絶險曾
是不意
無遺其輔用益其輻屢顧其僕而言不可墮所載也
此戒僕之辭也我為憂所亂雖踰險曾不以是為意
言意不在車也
十一章
魚在于沼亦匪克樂潛雖伏矣亦孔之昭
所見池魚五也當是初居有此因有感也魚在沼為
人所豢雖潛不能逃也言我豈可受彼禄也
憂心惨惨念國之為虐
十二章
彼有旨酒又有佳殽洽比其鄰(止)昏姻孔云念我獨兮
憂心殷殷
當是就田野為居廬頗有比鄰之樂而其憂終不能
釋也
十三章
佌佌彼有屋䔩䔩方有穀民今之無禄天夭是㭬哿矣
富人哀此惸獨
當是其鄰稍厚可以相依也佌佌之屋䔩䔩之穀皆
其鄰所資也但恐斯人無禄為妖者並出而㭬喪之
富人尚可我惸獨將如之何也此當是老而無子者
兩言念我獨一言哀此獨與伯兄同行可見其獨也
聞音曰京居良切瘉勇主切後下五切口孔五切
夢彌登切勝書蒸切雄于陵切局訖力切厲力
蘖切輔扶雨切予演女切輻筆力切意乙力切
昭之若切㭬都木切吳氏以殽叶云未詳鄰連
上句昏連下句則叶故古之音律雖不可盡聞
亦在詳推也
總聞曰一詩及憂者八而言憂之狀者又不一也所謂
小心良是心最小者憂最深
十月之交
一章
十月之交朔日辛夘日有食之亦孔之醜
是月必朔望日月俱食所以謂之甚醜見下左氏童
謠其九月十月之交杜氏晦朔交會也又丙子旦日
在尾月在箕杜氏日月合朔於尾月行遲故至旦而
過在箕此交殆類此時按經是年九月戊申朔日有
食此朔當是戊寅小盡當是丁丑併載于此
彼月而微此日而微今此下民亦孔之哀
二章
日月告凶不用其行四國無政不用其良彼月而食則
維其常此日而食於何不臧
日食之變甚大于月食所以春秋書日食不書月食
月食固為常一月而兩食則為異變于何不臧一何
不善也孔氏良是
三章
&KR0974;&KR0974;震電不寧不令百川沸騰山冡崒崩高岸為谷深
谷為陵哀今之人胡憯莫懲
雷收水涸皆八月中氣而中月電震川沸大異
四章
皇父卿士番維司徒家伯冡宰仲允膳夫棸子内史蹶
維趣馬楀維師氏艷妻煽方處
皇氏番氏家氏仲氏棸氏蹶氏楀氏凡七族皆因艷
妻而處位也七族之中皇父為最盛下云抑此皇父
又云皇父孔聖自此而下皆皇父作向之事也
五章
抑此皇父豈曰不時胡為我作不即我謀徹我牆屋田
卒汚萊曰予不戕禮則然矣
此督民作都于向怨之辭也汝豈不知是農時而何
為使我興作又不就我相謀而徹我屋荒我田皇父
以為非害汝也禮當然也言不引愆反飾非也
六章
皇父孔聖作都于向擇三有事亶侯多藏不憗遺一老
俾守我王擇有車馬以居徂向
擇三事之多藏群臣之有車馬者以向為歸此殆類
郿塢也
七章
黽勉從事不敢告勞無罪無辜讒口囂囂下民之孽匪
降自天噂沓背憎職競由人
八章
悠悠我里亦孔之痗四方有羡我獨居憂民莫不逸我
獨不敢休天命不徹我不敢傚(止)我友自逸
此不與皇父同惡而為所苦者也此人當是向人而
督向事故自徂向之下即言黽勉從事不敢告勞又
言悠悠我里亦孔之痗當是此役督廹甚急切責亦
重同黨不肯當之而異己者承之也故多言我獨也
聞音曰卯莫後切哀於希切行戸郎切令盧經切
臧才浪切王于放切吳氏以鄭國氏之三卿信
維多藏之人又在位之人皆去無留衞王藏王
皆為平聲雖仄聲亦是平意不必以為未詳天
鐵因切痗呼罪切徹直質切馬滿補切謀謨柸
切莱陵之切矣於姬切
聞訓曰徹通也言其命不通也自恨之辭
聞句曰我不敢傚我友自逸舊一句今分為二句
聞跡曰向邑名在河内軹縣
總聞曰其言如此危憤猶有望于遺老守王大率賢者
責君終淺愛君終深與後世訐君惡以賣己名者異也
雨無正
一章
浩浩昊天不駿其德降喪饑饉斬伐四國
尋詩皆無雨無正之文亦無雨無正之意他詩不見
此比歐陽氏亦嘗疑之以為古人于詩多不命題而
篇名往往無義例其或有命名者則必述詩之意今
雨無正之名據序曰雨自上下者也言衆多如雨而
非政也今考詩七章都無此義與序絶異而不言其
所以然據詩周宗既滅鄭氏厲王流彘之時考詩正
大夫離居言不從王者也三事大夫莫肯夙夜邦君
諸侯莫肯朝夕言雖從王而不以君事王者也在鎬
無君在彘有君與無君同兩地皆無正可宗也雨恐
當作兩字之轉雨兩字全相類古雨作兩兩亦作㒳
易差
旻天疾威弗慮弗圖舍彼有罪既伏其辜若此無罪淪
胥以鋪
二章
周宗既滅靡所止戾正大夫離居莫知我勩
莫知王失所之勞言不從王者也憤之辭也
三事大夫莫肯夙夜邦君諸侯莫肯朝夕庶曰式臧覆
出為惡
庶幾因事為善而反出令為惡無保君免難之心有
挾君肆惡之志憤之辭也
三章
如何昊天辟言不信如彼行邁則靡所臻
告以有法之善言不以為信今則流離何所底止傷
之辭也
凡百君子各敬爾身胡不相畏不畏于天
責凡從王者之辭也各自敬爾身而已何為更不畏
王不畏王是不畏天也憤之辭也
四章
戎成不退饑成不遂曾我&KR0591;御慘慘日瘁
責凡不從王者之辭也君避兵而奔所謂戎成君逃
難而餓所謂饑成小臣懷憂至病而大臣曾無攘賊
輸餼者憤之辭也
凡百君子莫肯用訊聽言則荅譖言則退
莫肯用訊者無肯用王告難之訊也有隨己者則答
之凡言王不可迎者也有毁己者則退之凡言王不
可不迎者也
五章
哀哉不能言匪舌是出維躬是瘁哿以能言巧言如流
俾躬處休
此監謗之流弊今王自當之商鞅歎為法之弊至此
雖悔何及也
六章
惟曰予仕孔棘且殆云不可使得罪于天子亦云可使
怨及朋友
責為王將命告難之辭也凡往圖事者如此之急且
危或言不可使者天子必責其交私謂其相護避危
事也或言可使者朋友又受其移怨謂其見推涉危
道也大率無奮志捐軀之士寧以不可使得罪于天
子而不願可使得薦于朋友也
七章
謂爾遷于王都曰予未有室家鼠思泣血無言不疾昔
爾出居誰從作爾室
責不赴王之辭也曰予未有室家以室家為拒人之
辭也無言不稱疾以疾為欺人之辭也言必得妻奉
疾而後可行也勸者不堪其意而詰之爾往昔避亂
離都之時何嘗有妻事汝言無妻云久不獨今日也
安得以此拒我為辭
聞音曰國越逼切夜弋灼切今北人猶有此聲夕
祥龠切信斯人切天鐵因切訊息罪切出尺遂
切殆養里切子奬禮切友羽軌切家古胡切血
虛屈切說文洫恤皆以血得聲易女承筐不實
士刲羊無血
聞訓曰淪胥水回復貌詩多言此毛氏淪率也胥
相也言牽率相引也大費意集韻淪沒也胥長
也皆言水狀不能快流也下云無淪胥以敗此
必是方言但今不曉
聞字曰鼠當作癙病也與正月癙病同集韻通作
鼠
總聞曰厲王出奔彘歲在己未死于彘歲在癸酉凡十
五年居正位之君在彘行君事之臣在鎬不可三月無
君而十五年曾無一人唱反正之謀舉勤王之師者雖
厲王不君然命義天下大戎也以正律之當會同諸侯
誅戮羣小奉厲王于西都周召二伯左右為之弼諧既
不能然儲賢嗣以待將來雖不為無功于周然終非萬
世之正也此詩聖人所以存之君臣之際有考焉
小旻
一章
旻天疾威敷于下土
當是有大旻又有小旻亦如有大明又有小明大旻
今不存毛氏列于十月之交雨無正為小故曰小旻
謂其辭比前稍約也識者更詳
謀猶遹回何日斯沮謀臧不從不臧覆用我視謀猶亦
孔之卭
此詩多及謀猶當是與圖事者君子之言不用小人
之言是從故君子為憂集韻猷通作猶
二章
潝潝訿訿亦孔之哀謀之其臧則具是違謀之不臧則
具是依我視謀猶伊于胡底
胡底何所止也言必至于亂也鄭氏良是
三章
我龜既厭不我告猶
龜猶厭其不誠不以告之而况於人亦不以告也
謀夫孔多是用不集發言盈庭誰敢執其咎如匪行邁
謀是用不得于道
雖謀夫孔多皆邇言也如深坐而不出則行路之寔
語不得而聞之言不廣詢外議止聽側言也
四章
哀哉為猶匪先民是程匪大猶是經維邇言是聽維邇
言是爭如彼築室于道謀是用不潰于成
凡邇言皆非先民之程大猷之經也如築室臨路必
與路之附近者相謀則審勢取材就近而得實今築
室于道而定謀于室何由工徒可散而功役可成乎
大率工散則功成俗語畢功謂之放散亦言不廣詢
外議止聽側言也後稱廣謀雜聽者多以築室于道
為辭故曰作舍道旁三年不成尋詩正以聽言狹而
不廣近而不遠為憂不如後世所衍之意此類誤引
經者亦多
五章
國雖靡止或聖或否民雖靡膴或哲或謀或肅或艾如
彼泉流無淪胥以敗
靡止言流落也靡膴言薄惡也然不為無人在審擇
之鄭氏有通聖有不能者有明哲者有聰謀者有恭
肅者有治理者上下兼貫五事而以否間則不能是
五者也如此則語差而遒斷而整可以為法
六章
不敢暴虎不敢憑河人知其一莫知其他戰戰兢兢如
臨深淵如履薄冰
前三如曉之辭後兩如戒之辭也當是此詩之作遇
水感情末兩章皆指水興辭泉當流不可淪胥淪胥
回復也不流則敗言人情不可塞也虎當畏不可搏
河當濟不可陵搏虎陵河未有不貽害者言人情不
可忽也淵不可臨而深者愈不可臨冰不可履而薄
者愈不可履皆言人情不可忽也尋詩所以謀臧者
不從而違謀不臧者覆用而依皆怙尊忽衆之過也
此詩正中其病
聞音曰用餘封切哀於希切底都黎切猶余救切
集疾就切咎正九切道徒厚切聽他經切否補
美切膴火吳切謀魚胡切艾魚氣切敗蒲昧切
他湯河切淵一均切
總聞曰暴虎憑河臨深履冰四者皆危事亦皆北俗北
俗強健河東有一種打虎社大率平地日中則虎瞀此
時多伏則驚起以搏之孟子所謂馮婦者也大叔于田
袒禓暴虎獻于公所亦餙言也打虎社自有虎衣虎器
又有獅子筒以竹木為之呼吸作聲則虎驚此暴虎也
河壖奔徙無常有平地高陸忽為深河有衝波巨浪忽
為大野人認水聲知之有車乘馬牛臨河忽沒者此憑
河也河深冬北風則冰亦有厚薄堅脆大率驟冰者多
不常連冰者多可保人多循狐跡而渡相傳狐能聽冰
下水聲擇無聲處乃行亦有為所誤此履冰也書若履
虎尾涉於春冰最善下語虎以尾為威之節人旁觀其
尾緊緩高低展縮及左右輙知其所趣南人亦能識之
纔立春正月節雖風雪苦寒亦不可度北人謂之巢水
以是推之則詩人所謂戰戰競兢當是親經歷者也
小宛
一章
宛彼鳴鳩翰飛戾天
說與小旻同以大小别繁簡也大明小明可見
我心憂傷念昔先人明發不寐有懷二人
當是見後嗣不肖而思其先也二人考妣也恐是見
幽王褒后思宣王宣后
二章
人之齊聖飲酒温克彼昏不知壹醉日富各敬爾儀天
命不又
人即所念之人也其先飲酒如此其後乃飲酒如此
憂天命不復再來言將亡也
三章
中原有菽庶民采之螟蛉有子蜾蠃負之教誨爾子式
穀似之
因采菽而見螟蛉蜾蠃興感言其子不似其父也異
類誨他種猶相肖而胞胎子息乃不肖也
四章
題彼脊令載飛載鳴我日斯邁而月斯征夙興夜寐無
沗爾所生
又見脊令興感言兄弟不相親愛日邁月征而奔走
無定也
五章
交交桑扈率場啄粟哀我填寡宜岸宜獄握粟出卜自
何能穀
又見桑扈興感言彼尚有粟可啄我不唯無之又恐
墮刑持粟求卜問如何可以遠害皆兄弟之間憂疑
之情也持粟求卜有田里之狀采菽亦有田野之態
當是王之兄弟家窮財薄如此故曰填寡
六章
温温恭人如集于木惴惴小心如臨于谷戰戰兢兢如
履薄冰
守善畏事之人憂惴如此言其上沉酗而不可測也
故以酒起辭當是王之兄弟被苦懼禍而不安者如
言先人所生所感之興皆父子兄弟間事也
聞音曰天鐵因切富筆力切又夷益切采此禮切
負薄猥切
聞事曰鳩深春則新雛能飛宛小也雛之新也菽
初茁可葅當是春時作此
聞人曰毛氏二人為文武語意似不爾各為君臣
亦恐不爾
總聞曰考為宣王妣不知誰氏見幽王而思其考見褒
姒而思其妣所謂各敬爾儀各者謂幽王褒姒也一為
君一為后故下云天命不又卒之幽王殺而褒姒虜不
又之證作者盖有所見也
小弁
一章
弁彼鸒斯歸飛提提
說亦與小旻同下章言菀柳鳴蜩當是夏時作此
民莫不穀我獨于罹何辜于天我罪伊何心之憂矣云
如之何
二章
踧踧周道鞠為茂草我心憂傷惄焉如𢷬假寐永嘆維
憂用老心之憂矣疢如疾首
大率憂思多頭目昏瞀此疾首與伯兮首疾同意
三章
維桑與梓必恭敬止
古人所居必植桑植梓定之方中可見此殆是祖業
也
靡瞻匪父靡依匪母不屬于毛不離于裏天之生我我
辰安在
毛在外謂毛髮之属裏在内謂骨血之属皆父母所
生也今我亦受父母之毛髮亦受父母之骨血何民莫
不穀我獨于罹也所生之日安在恐是其日其時不
吉也猶今說命年月日時以支干納音推凶吉
四章
菀彼柳斯鳴蜩嘒嘒有漼者淵萑葦渒渒譬彼舟流不
知所届心之憂矣不遑假寐
舟當以人駕御任其自流將何所止此心蕩漾無䋲
繂憂思之心多然
五章
鹿斯之奔維足伎伎雉之朝雊尚求其雌譬彼壊木疾
用無枝心之憂矣寧莫之知
木壊則枝枯無所覆芘其身言孤苦也故言寧莫之
知園有桃所謂其誰知之也
六章
相彼投兔尚或先之行有死人尚或墐之君子秉心維
其忍之心之憂矣涕既隕之
七章
君子信讒如或醻之君子不惠不舒䆒之伐木椅矣析
薪杝矣舍彼有罪予之他矣
八章
莫高匪山莫浚匪泉君子無易由言耳屬于垣無逝我
梁無發我笱我躬不閱遑恤我後
此詩每章皆因物有感一章飛鸒二章茂草三章桑
梓四章菀柳鳴蜩萑葦舟流五章奔鹿雊雉壊木六
章投兔死人七章伐木析薪八章山泉梁笱有懷在
心凡觸目皆感傷也
聞音曰斯先齊切提是移切道徒厚切草此考切
醻當口切老魯吼切梓奬禮切毋滿罪切在此
禮切届居氣切伎其宜切雌于西切先君留切
醻承况切杝湯何切山所㫋切笱舉后切後候
口切
聞物曰椅杝毛氏以為伐木椅其巔析薪随其理
其說固然然不必如此椅梓属他棠棣属皆木
名也又鄭氏鹿奔其勢宜疾而足反舒留其群
也嘗見襄郢間走鹿屢駐足回顧舊說甚善投
兔之說恐未然嘗見關陜間麞鹿為鷹犬所
逐反投于人安得不爭先收護也人在旁鷹犬
自止
總聞曰司馬氏幽王娶申后生宜臼又悅褒姒生伯服
廢申立褒而放宜臼宜臼平王也故太子之傅有此辭
尋詩盖士大夫之在下位者被䜛懼罪其所感之物鳥
獸草木山水以至舟楫薪蒸梁笱皆民間所見所用者
末章與谷風民婦怨民夫之辭全同言已不能保物于
何有當是君既不察親又不救末章有自訣之意也
巧言
一章
悠悠昊天
第五章始有巧言之文于詩罕見識者更詳
曰父母且無罪無辜亂如此憮昊天已威予慎無罪昊
天泰憮予慎無辜
當是以䜛獲罪于父母故曰已威又曰泰憮已泰皆
甚也父當是幽王母當是褒后此辭似是平王也
二章
亂之初生僭始既涵亂之又生君子信䜛君子如怒亂
庶遄沮君子如祉亂庶遄已
君子指父母也方亂初生僭者頗蓄之及亂又生䜛
者即信之矣然䜛回心怒彼而福此亂立消也曉之
辭也
三章
君子屢盟亂是用長君子信盗亂是用暴盗言孔甘亂
是用餤匪其止共維王之卭
不安其所止不服其所共惟為䜛以病上而已信者
以為我之益而不知為我之病曉之辭也
四章
奕奕寢廟君子作之秩秩大猷聖人莫之他人有心予
忖度之躍躍毚鬼遇犬獲之
寢廟文武之廟也大猷文武之猷也言文武之業將
墜也他人之心盖廢嫡立庶也此亦易度但兔自恃
其狡不知其有犬也言有不堪而俟變者也似是申
侯四章七言亂子得罪于父母未遽至此盖其時已
醖釀申侯犬戎之事也
五童
荏染桑木君子樹之往來行言心焉數之蛇蛇碩言出
自口矣巧言如簧顔之厚矣
柔木䜛人之状也其君以為可倚而不知行路皆能
數其心言淺謀而機露也故廢宜臼立伯服未幾而
生變盖姦謀久露衆謀漸集經世廢立在甲子殺立
在庚午首尾七年
六章
彼何人斯居河之麋無拳無勇職為亂階既微且尰爾
勇伊何為猶將多爾居徒幾何
此必其人居河之側也無拳勇之才有微腫之疾雖
其謀甚多而其徒無幾其為人所鄙賤如此所謂衆
怒難犯專欲難成者知其無能為也似是虢石父之
流
聞音曰且七余切憮火吳切威紆胃切盟謨即切
共居容切度待洛切獲黃郭切樹上主切數所
主切口去厚切厚狠口切階居奚切幾居希切
總聞曰平王雖非令主然亦非下流故文侯之命聖人
存之觀其辭足以動人似是唐文宗之倫故國人銜切
幽王而傷憫平王其後驪山之變即申立平以奉周祀
何人斯
一章
彼何人斯
此必前詩居河之麋者皆曰彼何人斯鄙惡之辭而
此詩又甚造譖者當是近水而居所謂河麋是也被
譖者亦當近水而居所謂我梁是也梁橋也
其心孔艱胡逝我梁不入我門伊誰云從維暴之云
鄭氏暴為暴公恐止如前詩亂是用暴之暴此當是
過其門之梁不入而遂去被譖居家者所以疑也
二章
二人從行誰為此禍胡逝我梁不入唁我始者不如今
云不我可
過門者當是兩人始末之辭有異始以為可末以為
不可大率此反覆之人也惟自知反覆所以難相見
懼詰之窮也唁弔也當是得譴居家
三章
彼何人斯胡逝我陳我聞其聲不見其身不愧于人不
畏于天
當是過門留語而去陳所陳之梁也與前梁同
四章
彼何人斯其為飄風胡不自北胡不自南胡逝我梁祗
攪我心
大率彼人以此人懷憂生疑故愈設辭以亂其神欲
使不安而自投于禍也惟其造謀如此所以愈難相
見懼察之露也
五章
爾之安行亦不遑舍爾之亟行遑脂爾車壹者之來云
何其旴
謂行之安又不暇止宿謂行之亟又方暇脂車但造
陰謀設暗機欲害我而不一過我爾
六章
爾還而入我心易也還而不入否難知也壹者之來俾
我祗也
猶有望于回而入門也當是寄語彼人還而入則我
心寬還而不入則女謀不可測也二章俱望其一來
而此章尤切冀其來以安其心憂疑之甚也
七章
伯氏吹壎仲氏吹箎及爾如貫諒不我知出此三物以
詛爾斯
此所謂二人從行也二人一壎一箎如索之貫而不
解言二人相密如此也安知我心之憂疑不免以詛
告神言欲此釁不成非他辭也盖慮其人之知愈肆
毒也
八章
為鬼為蜮則不可得有靦面目視人罔極作此好歌以
極反側
汝若真鬼蜮則不得相見汝亦人爾雖懷慚不見我
然同居近河相見安有窮時言終必相見也我不安
之情至此亦極言汝可以已也物極必變盖又恐動
之辭
聞音曰艱居銀切禍胡果切天鐵因切風□愔切
南尼心切舍商居切易余友切祗祈友切斯先
齊切蜮越逼切側莊力切
聞物曰鬼鬼車也蜮水弩也二物害人皆不可見
三物犬豕雞也左氏鄭伯使卒出猳行出犬雞
以詛射穎考叔者
聞事曰鄭氏詛謂祝之使沮敗也禮有詛祝形載
辭後世轉為陰邪之事非古
聞人曰皆偶然為此春秋魯文公八年公子遂會
雒戎盟于暴十年及蘇子盟于女栗二年及二
地相去甚密又偶見維暴之云盖人所言也遂
相孚合而為辭毛氏又見魯成十一年晉郤至
與周劉子爭温為王官之邑則併與暴同為畿
内國名而杜氏傳經乃以為鄭地也以此示博
而不知後之識者亦有以審也
總聞曰當是朝臣與太子相連者既䧟太子將及其徒
所以憂疑也造釁之人亦當是不足比數者巧言末章
固有鄙賤之辭此詩尤甚方䜛遂譖行雖可鄙不無可
畏爾
巷伯
一章
萋兮斐兮成是貝錦
尋詩當為寺人所䜛而被刑如司馬遷者也識者更
詳
彼譖人者亦已大甚
二章
哆兮侈兮成是南箕彼譖人者誰適與謀
貝文斕斑似錦而非錦箕星排比似箕而非箕言初
無是事強造成也
三章
緝緝翩翩謀欲譖人慎爾言也謂爾不信
四章
捷捷幡幡謀欲譖言豈不爾受旣其汝遷
譖人者多為所窺不以為可信或有所遷怒而反被
害者勸其勿好譖也
五章
驕人好好勞人草草蒼天蒼天視彼驕人矜此勞人彼
譖人者誰適與謀取彼譖人
譖者非獨一人必有其徒也二章皆言誰適與謀
六章
投畀豺虎豺虎不食投畀有北有北不受投畀有昊楊
園之道
投畀豺虎豺虎不食言豺虎亦惡之也投畀有北有
北不受言夷狄亦惡之也投畀有昊天無所不容也
宜其受之乃亦棄之于楊園之道楊園郊野之地墳
塜所在也甚憤怨之辭
七章
猗于畝丘寺人孟子作為此詩凡百君子敬而聽之
猗美盛畝丘禾田也今田猶稱若干畝若干丘當是
憂時作此
聞音曰甚食茌切謀謨柸切翩批賓切信斯人切
幡芬邅切天鐵因切者掌與切謀滿補切者謀
相叶移取彼譖人一句則不必掌與滿補可也
邱祛竒切末以之叶詩
聞句曰移第六章彼譖人者誰適與謀取彼譖人
三句入第五章移第七章楊園之道一句入第
六章韻叶且意多
聞人曰寺人之長者故曰孟其題亦曰伯
聞跡曰楊園白楊之園也塜墓多植白楊陶氏荒
草何茫茫白楊亦蕭蕭古人挽歌多以白楊為
辭
總聞曰勞人猶言為埽除之役在闒茸之中當是此人
執役永巷之間故曰巷伯
詩總聞卷十二
