詩總聞卷十八
宋王質撰
蕩
一章
蕩蕩上帝下民之辟疾威上帝其命多辟
訴上帝曰為邪者民也非我也又訴上帝曰使民為
邪者帝也非我也此商王自解之辭端也
天生烝民其命匪諶靡不有初鮮克有終
天生衆民其命誠難信初雖善終歸惡又自解之辭
也
二章
文王曰咨咨女殷商曾是彊禦曾是掊克曾是在位曾
是在服天降慆德女興是力
文王嗟之曰彊禦掊克居爾之位仕爾之服天生此
等倨慢之人汝不抑之使衰反長之使興其力也若
是尚歸咎于天與民乎斥其自解之非也
三章
文王曰咨咨女殷商而秉義類彊禦多懟流言以對寇
攘式内侯作侯祝靡屇靡究
文王又嗟之曰秉義類者彊禦之徒則怨之採流言
者寇攘之徒則親之以祝詛為常然無極無窮也尚
歸咎于天與民乎亦斥其自解之非也
四章
文王曰咨咨女殷商女炰烋于中國歛怨以為德不明
爾德時無背無側爾德不明以無陪無卿
文王又嗟之曰以強梁歛怨而反為德所以不明其
實有德者無在後在側之賢人也實有德所以不明
者無為卿之賢者也是故以歛怨為德也尚歸咎于
天與民乎亦斥其自解之非也
五章
文王曰咨咨女殷商天不湎爾以酒不義從式既愆爾
止靡明靡晦式號式呼俾晝作夜
文王又嗟之曰天未嘗令女沉酒汝以不義為法故
以沉酒為當然也晦而飲明而止既過所止則以明
為晦號呼亂神故晝夜易景也尚歸咎于天與人乎
又斥其自解之非也
六章
文王曰咨咨女殷商如蜩如螗如沸如羹小大近喪人
尚乎由行内奰于中國覃及鬼方
文王又嗟之曰蜩螗時變則寂沸羹火緩則息汝去
亡甚近而相化之人尚相從而行其不平之憤自中
國達于遠夷犯衆怒之多也尚可歸咎于天與人乎
又斥其自解之非也
七章
文王曰咨咨女殷商匪上帝不時殷不用舊雖無老成
人尚有典刑曾是莫聽大命以傾
文王又嗟之曰非天不與女以時不用舊而喜新故
相導至此老成人已往而老成人之法尚存有及此
者曾不見聽安得不傾尚歸咎于天與民乎又斥其
自解之非也
八章
文王曰咨咨女殷商人亦有言顛沛之揭枝葉未有害
本實先撥殷鑒不遠在夏后之世
文王又嗟之曰木之將拔枝葉未凋本根先撥汝已
往之鑒在夏世未来之鑒復在汝之世矣尚歸咎於
天與民乎又斥其自解之非也示之往鑒幸其或改
也
聞音曰上辟舊必亦切君也下辟舊匹亦切邪也
板上辟邪也下辟法也左氏引此詩杜氏亦然
今皆訓邪皆從匹亦詩固有字同意異者此則
字意相似不必分也終諸仍切服蒲北切祝周
救切國越逼切側莊力切明謨郎切卿墟羊切
式失吏切呼火故切夜羊茹切羹盧當切喪蘇
郎切行戶郎切時上紙切舊巨已切揭去例切
撥方吠切
聞跡曰楚俗多鬼高宗伐鬼方即殷武荆楚此舉
最險遠者言之
聞人曰鄭氏老成人伊尹伊陟臣扈之屬書稱汝
無侮老成人常談如此不必指名也
總聞曰商王為人之詳見書甚明所謂乃罪多參在上
乃能責命於天大率其人好責人而不責己好遂非而
不悔過祖伊之語與此詩相符
抑
一章
抑抑威儀維德之隅人亦有言靡哲不愚庶人之愚亦
職維疾哲人之愚亦維斯戾
以其威儀見其德哲人常事庶人之愚不能安於此
意愚人常事然賢者之哲而乃愚亦有戾于此其時
險惡可見古者被髮佯狂皆出此時吳皓齊洋之事
可見
二章
無競維人四方其訓之有覺德行四國順之訏謨定命
遠猶辰告敬慎威儀維民之則
此哲人所欲告君者也所告者人也德行也大要以
敬威儀為本
三章
其在于今興迷亂于政顛覆厥德荒湛于酒女雖湛樂
(止)從弗念厥紹罔敷求先王克共明刑
此哲人所欲戒君者也所戒者迷也顛覆也荒湛也
大要以求先王共明刑為本
四章
肆皇天弗尚如彼泉流無淪胥以亡(止)夙興夜寐洒埽
廷内維民之章(止)修爾車馬弓矢戎兵用戒戎作用逷
蠻方
此哲人所欲勸君者也所勸者洒埽廷内也修車馬
弓矢也大要以勤夙夜為本
五章
質爾人民謹爾侯度用戒不虞慎爾出話敬爾威儀無
不柔嘉白圭之玷尚可磨也斯言之玷不可為也
此又哲人所欲勸君者也所勸者質人民也謹侯度
也戒不虞也大要以謹言語敬威儀為本
六章
無易由言無曰苟矣莫捫朕舌言不可逝矣無言不讐
無德不報惠于朋友庶民小子子孫繩繩萬民靡不承
此又哲人所欲戒君者也所戒者勿易言語也大要
以惠臣民為本
七章
視爾友君子輯柔爾顔不遐有愆相在爾室尚不愧于
屋漏無曰不顯莫予云覯神之格思不可度思矧可射
思
此又哲人所欲戒君者也所戒者勿近柔佞也大要
以敬神明為本
八章
辟爾為德俾臧俾嘉淑慎爾止不愆于儀不僭不賊鮮
不為則投我以桃報之以李彼童而角實虹小子
此又哲人所欲戒君者也所戒者愆也僭也賊也大
要以報善言遠頑童為本
九章
荏染柔木言緡之絲溫溫恭人維德之基其維哲人告
之話言順德之行(止)其維愚人覆謂我僭民各有心
哲人之話言皆如此當順而行之愚人反謂此言為
僭哲愚各有心在所以察之也
十章
於乎小子未知臧否匪手攜之言示之事匪面命之言
提其耳借曰未知亦既抱子
王雖曰未知既已抱子蓋其君不為幼冲也
民之靡盈誰夙知而莫成
民之不滿者孰早有所知而暮有所成言雖知未能
遽成也王若有所知漸進以圖功苟無所知雖欲冀
成自不可得也大率欲王知哲愚之當從違也
十一章
昊天孔昭我生靡樂視爾夢夢我心慘慘
見其君無所知則我心有所憂愬之於天不以有生
為樂甚憂之辭也
誨爾諄諄聽我藐藐匪用為教覆用為虐借曰未知亦
聿既耄
不采我意固未問反以教為虐王心昏塞顛倒如此
以為未知必待既耄言此時當有所知又何待也
十二章
於乎小子告爾舊止聽用我謀庶無大悔天方艱難曰
喪厥國取譬不遠昊天不忒回遹其德俾民大棘
告爾不為不久若能聽用則庶幾無悔不然則雖悔
無及也故又盡言之今天困我以艱難將速我以喪
亡我所取譬不遠維德之隅一喻也如彼泉流二喻
也白圭之玷三喻也投我以桃報之以李四喻也荏
染柔木言緡之絲五喻也所喻如此愬之于天切不
可差忒也爾或回遹民大困急則喪亡不可救也
聞音曰疾集二切告古得切政諸成切叶今女雖
湛樂為句從勿念厥紹為句樂魚教切叶紹刑
寒剛切叶王大率陽庚兩音多通用兵補芒切
虞元具切儀牛何切嘉居何切為吾何切言旁
紐作蘖苟旁紐作格集韻舌逝皆食列切四字
無不叶也以矣相叶亦可然吳氏以為未詳非
也讐市又切報敷救切友羽軌切子奬禮切格
綱鶴切度待洛切射弋灼切嘉居何切義吾
何切絲新齎切言魚巾切今西人猶作此音否
補美切事上止切昭之笑切樂魚教切慘七到
切藐眉教切虐宜照切國越逼切
總聞曰其初歴舉哲人之話言自於乎小子而下則已
之語也哲人畏禍茹言而不吐我畏義盡情而不匿當
是彼疎此親彼當用邦無道則愚之法此當用同姓之
卿之法不特分親亦當屬尊尋詩可見厲王在位四十
七年在彘十五年計六十二年方嗣位必少年此稱小
子殆是
桑柔
一章
菀彼桑柔其下侯旬捋采其劉瘼此下民
桑柔初茁而未盛也止可維旬過旬則捋採稀疎言
不久也言民甚病不可以支歲月也
不殄心憂倉兄填兮倬彼昊天寧不我矜
愬之于天也大率人情無所洩則愬之于天似怨天
非怨天也聲怨于天歸怨于人故天者萬物輸情之
所也
二章
四牡騤騤旟旐有翩亂生不夷(止)靡國不冺民靡有黎
(止)具禍以燼於乎有哀國步斯頻
世治見旟旐以為喜世亂見車旌以為哀此總言亂
之狀也
三章
國步蔑資天不我將靡所止疑(止)云徂何往君子實維
(止)秉心無競誰生厲階至今為梗
當位者不以正固争而以嘿為事此厲階所以至今
為梗也此總言禍之端也
四章
憂心慇慇念我土宇我生不辰逢天僤怒自西徂東靡
所定處多我覯痻孔棘我圉
此總言已奔走困急之狀也
五章
為謀為毖亂况斯削告爾憂恤誨爾序爵誰能執熱逝
不以濯其何能淑載胥及溺
濯所以救熱用之不善則反以及溺我告我誨爾當
善用之
六章
如彼遡風亦孔之僾民有肅心荓云不逮好是稼穡力
民代食稼穡維寳代食維好
此條舉之事也力民所以作稼穡反不得食而有代
食者是力民藝之而他人食之也如是代食者坐享
所奉豈不自以為嘉則代食為民之病一也
七章
天降喪亂滅我立王降此蟊賊稼穡卒痒哀恫中國具
贅卒荒靡有旅力以念穹蒼
此條舉之事也不幸降蟊賊以病稼穡身有所屬力
無所施故田卒至于荒則力役為之病二也大率禍
亂之源皆生於農事之廢
八章
維此惠君民人所瞻秉心宣猶考慎其相維彼不順自
獨俾臧自有肺腸俾民卒狂瞻彼中林甡甡其鹿朋友
已譖不胥以榖人亦有言進退維谷
此以下多稱維此維彼維此者欲其為此也維彼者
欲其不為彼也此秉心宣猷則考其質者彼自有肺
腸則使其狂者惟其自有肺腸所以交相譖而不相
善也
九章
維此聖人瞻言百里維彼愚人覆狂以喜匪言不能胡
斯畏忌
此所見者遠所言者遠彼或覆或狂喜覆狂則不喜
遠者也賢者豈不能分别此為覆此為狂何用犯此
畏忌以詒我危辱也言時不可正言也
十章
維此良人弗求弗迪維彼忍心是顧是復民之貪亂寧
為荼毒大風有隧有空大谷
此懷良心者既不求亦不進彼懷忍心者既加顧又
加復既愛忍心則必不愛良心者也故貪亂者安為
荼毒而無復惻怛也凡當荼毒者皆當大風之衝大
空之谷可見人之危恐也
十一章
維此良人作為式穀維彼不順征以中垢大風有隧貪
人敗類聽言則對誦言如醉匪用其良覆俾我悖
此懷良心者則所為皆善彼懷不順之心者則所行
皆汚凡遇貪濁者皆當大風之衝安得不傷敗也相
聽從之言則對可諷誦之言則醉不用其良而反使
為悖者故良人衰而不順之人盛也
十二章
嗟爾朋友予豈不知而作如彼飛蟲時亦弋獲既之隂
女反予来赫民之罔極職凉善背為民不利如云不克
朋友疑其在朝廷無所别白故曉之曰我豈不知而
無所為如蟲之飛可弋而獲蓋小人隂于女而陽於
我而任事之人主薄而不主厚喜背而不喜面既能
為不利則或恐不勝故不如且已也曉之辭也
十三章
民之回遹職競用力(止)民之未戾職盜為寇凉曰不可
(止)覆背善詈雖曰匪予既作爾歌
民之所以多端皆在職者主競故競者用力也民之
所以未定皆在職者主盜故盜者為寇也薄言不可
則已反于背肆詈女雖自以非我欲推怨他人然已
為爾作歌烏能掩其惡而文其姦也言歌可諷而人
喜傳也
聞音曰填池鄰切天鐵因切燼旁紐作辛叶頻溺
奴學切瞻職良切相思將切迪徒沃切垢居六
切悖蒲昧切獲黃郭切赫黑各切背必墨切民
之未戾止不可覆背善詈終爾歌可歌相叶吳
氏不得謂之未詳也集韻可歌皆居何切
聞物曰甡甡鹿精采貌鹿在林而人遇谷言鹿之
不如也
聞人曰序以為芮伯毛氏以為芮良夫蓋承左氏
其言既明當從所譏詆之小人當是榮夷公之
徒也
聞跡曰作此詩者當是或行或居山野之中其首
言桑其次言水其次言草其次言蟊其次言禾
其次言林其次言鹿其次言谷凡再其次言風
隧亦再其次言弋蟲良夫或以正言不容退處
未可知也
聞事曰風起則塵埃肆揚人物不見今西北多然
逆風而行尤不可故曰維彼遡風亦孔之僾僾
與愛同風衝則草木頽偃隧道即成今西北猶
然大率多在山蹊之間故曰大風有隧有空大
谷谷讀作浴民敬事稼穡肅敬也從事草間荓
草也反以為緩嫚是欲奪民力以與代食者也
皆代食之人蔽上如此樊氏詆王氏是謂我耕
稼而汝食之相傳不平之語史書文言爾
總聞曰君子小人不可雜處雜處則小人必勝君子必
負此詩反覆委曲如此然所謂維此者實何所設施維
彼者實何所懲艾以當時之治亂興亡可見
雲漢
一章
倬彼雲漢昭回于天
與有嘒其星同意言無雨狀也
王曰於乎何辜今之人天降喪亂飢饉薦臻靡神不舉
靡愛斯牲圭璧既卒寧莫我聽
何辜今之人一句辭端已切當
二章
旱既大甚藴隆蟲蟲不殄禋祀自郊徂宫上下奠瘞靡
神不宗后稷不克上帝不臨耗斁下土寧丁我躬
寧丁我躬一句語意又切當告困于后稷又告困于
上帝
三章
旱既大甚則不可推兢競業業如霆如雷周餘黎民靡
有孑遺昊天上帝則不我遺胡不相畏先祖于摧
告困於昊天上帝又告困于先祖
四章
旱既大甚則不可沮赫赫炎炎云我無所大命近止靡
瞻靡顧羣公先正則不我助父母先祖胡寧忍予
告困于羣公先正又告困於父母先祖
五章
旱既大甚滌滌山川旱魃為虐如惔如焚我心憚暑憂
心如熏羣公先正則不我聞昊天上帝寧俾我遯
又告困于羣公先正又告困於昊天上帝寧俾我遯
欲棄天下而逃困之極也
六章
旱既大甚黽勉畏去胡寧瘨我以旱憯不知其故祈年
孔夙方社不莫昊天上帝則不我虞敬恭明神宜無悔
怒
又告困於昊天上帝又告困於明神憯不知其故此
災衆知其自厲王而稱不知其故者為父諱也
七章
旱既大甚散無友紀鞫哉庶正疚哉冢宰趣馬師氏膳
夫左右靡人不周無不能止瞻卬昊天云如何里
告困於庶正羣臣又告困于昊天
八章
瞻卬昊天有嘒其星大夫君子昭假無贏大命近止無
棄爾成何求為我以戾庶正瞻卬昊天曷惠其寧
又告困於昊天又告困于大夫君子庶正何求為我
言何必求我我將遯也羣公三公也先正羣公之先
正也已往者也書言先正保衡孔氏正長也庶正見
存者也如天官宫正地官黨正之屬統言之也冡宰
言其長也天官膳夫地官師氏言其屬也左右統言
之數官言皆近王也靡人不周天官酒人之屬地官
封人之屬無人不及也大夫中大夫下大夫之屬是
也君子統言之數官皆美稱也言官僚錯綜參差又
非可以十月之交為例也宣王求天求帝求神求先
祖求父母而又求于臣言我雖棄位臣則受戾故未
忍去而苦冀寧也
聞音曰天鐵因切臨力中切皇矣臨衝韓氏作隆
衝臨當讀作隆推吐雷切遺夷佳切顧果五切
助牀所切予演女切川樞倫切遯徒勻切莫幕
故切虞元具切宰奬禮切今南人以宰為子奬
禮切又為宰亦奬禮切子宰皆奬皆通右羽軌
切正諸盈切云如何里將如之何言計窮也里
辭也今北人猶有此音
聞人曰序以為仍叔美宣王也尋詩皆王辭是時
喪亂方繁不見天下喜王化復行王自憂不見
百姓見憂他稱召康公召穆公凡伯衛武公芮
伯惟芮伯粗可考然皆美諷譏切以為他人所
作猶之可也至仍叔决非叔辭按經世宣王癸
酉即位大甚之旱必其初基之時魯桓五年天
王使仍叔之子来聘左氏仍叔之子弱也杜氏
譏使童子出聘故本父字自宣王初年至是得
一百二十三年而其子尚幼當亦未及弱冠也
如此方仍叔能為文美君之時官為大夫則非
幼稚者也大約以其年度之一百四五十歲而
百餘年生子亦似非人情識者更詳
總聞曰兩言大命近止言將亡也非是哀辭實有是理
不諱此字然後可以感動人也
崧高
一章
崧高維嶽峻極于天維嶽降神生甫及申維申及甫維
周之翰四國于蕃四方于宣
申申伯也甫仲山甫也鄭氏以甫為訓夏贖刑之甫
侯相去近二百年所不可曉
二章
亹亹申伯王纘之事于邑于謝南國是式王命召伯定
申伯之宅登是南邦世執其功
三章
王命申伯式是南邦因是謝人以作爾庸王命召伯徹
申伯土田王命傅御遷其私人
四章
申伯之功召伯是營有俶其城寢廟既成既成藐藐王
錫申伯四牡蹻蹻鉤膺濯濯
五章
王遣申伯路車乘馬我圖爾居莫如南土錫爾介圭以
作爾寶往近王舅南土是保
至是遣行也王舅非獨申伯一人故曰往近王舅當
是諸舅先有在謝者今與相近時申伯在諸舅之中
最尊故曰王之元舅也
六章
申伯信邁王餞于郿申伯還南謝于誠歸王命召伯徹
申伯土疆以峙其糧式遄其行
至是餞行也以謝為國故自西而南稱還歸
七章
申伯番番既入于謝徒御嘽嘽周邦咸喜戎有良翰不
顯申伯王之元舅文武是憲
至是始至國也申伯皆稱王命王錫王遣王餞皆憑
宣王之威靈而已則缺然故稱不顯此周邦所以咸
喜也若申伯以屬行之尊委寄之重夸耀矜驕以自
為顯人情方且不平何由皆喜也
八章
申伯之德柔惠且直揉此萬邦聞于四國吉甫作誦其
詩孔碩其風肆好以贈申伯
聞音曰天鐵因切翰胡干切蕃多邅切式失吏切
伯逋莫切邦卜工切田地因切馬滿補切寶博
抱切行戶郎切番芬邅切翰胡干切憲虚言切
國越逼切碩常約切伯逋莫切
聞跡曰謝在汝南謝城後以封為氏郿在長安郿
縣音眉恐當與歸相叶音眉
總聞曰古有五嶽爾雅河南華河西泰河東岱河北恒
江南衡又太山為東嶽華山為西嶽霍山為南嶽恒山
為北嶽嵩山為中嶽書四岳謂東西南北也在中帝者
之鎮域故不使臣掌之毛氏徒知爾雅山大而高曰崧
而不考崧高為中嶽二說皆爾雅也何獨舍一而取一
當是欲附合四岳之義故遺一岳而不知闕中中者五
數也又當是以嵩高字而不知通用也于是以堯時姜
氏掌四岳于周則有甫有申有齊有許也又以嶽降神
靈和氣以生申甫之大功止須後說不須前說申甫皆
當是此境所生故申伯封謝山甫封樊嵩高為大室屬
豫州
烝民
一章
天生烝民有物有則民之秉彛好是懿德
民之秉彛好德盖其常稟然天有特為時而生者則
與常稟不同所謂出乎其類拔乎其萃者也
天監有周昭假于下保兹天子生仲山甫
二章
仲山甫之德柔嘉維則令儀令色小心翼翼古訓是式
威儀是力天子是若明命使賦
三章
王命仲山甫式是百辟纉戎祖考王躬是保出納王命
王之喉舌賦政于外四方爰發
四章
肅肅王命仲山甫將之邦國若否仲山甫明之既明且
哲以保其身夙夜匪解以事一人
五章
人亦有言柔則茹之剛則吐之維仲山甫柔亦不茹剛
亦不吐不侮矜寡不畏彊禦
六章
人亦有言德輶如毛民鮮克舉之我儀圖之維仲山甫
舉之愛莫助之衮職有闕維仲山甫補之
七章
仲山甫出祖四牡業業征夫捷捷每懷靡及四牡彭彭
八鸞鏘鏘王命仲山甫城彼東方
八章
四牡騤騤八鸞喈喈仲山甫徂齊式遄其歸吉甫作誦
穆如清風仲山甫永懷以慰其心
至是方徂齊也當是東方有大變故山甫自上卿出
將命恐是厲公胡公子之亂
聞音曰下後五切明謨郎切寡果五切圖動五切
及極業切彭鋪郎切喈居奚切風孚愔切蔡氏
君子博文貽我德音辭之集矣穆如清風正用
此詩惟若賦難叶蓋在下字字上作叶也是使
相叶讀至是使少止若使作餘聲可也古文難
執定律當通方也
聞訓曰詩言東又言齊其為東齊必然爾雅以為
齊疾也郭氏引仲山甫徂齊實之此書蓋句疑
也而釋者亦未必其人其人蓋亦博逹者也識
者更詳
總聞曰齊亂在宣王即位之三年立公子赤誅殺厲公
者恐是山甫所畫按司馬氏胡公自營邱徙薄姑獻公
自薄姑徙臨菑經世蓋在厲王丁未至宣王初立得二
十七年而毛氏以為古者諸侯之居逼隘則王者遷其
邑而定其居蓋去薄姑而遷臨菑也不應以二十三年
之前兩世之後而始與之定居則徂之者其為定無忌
胡赤之亂審也
韓奕
一章
奕奕梁山維禹甸之有倬其道(止)韓侯受命王親命之
纉戎祖考(止)無廢朕命夙夜匪解虔共爾位(止)朕命不
易幹不庭方以佐戎辟
自纉戎祖考至以佐戎辟當是冊命之辭如平王冊
晉文王顯文武克慎明德昭升于上敷聞在下下叶
武如威王冊晉文敬服王命以綏四國糾逖王慝慝
叶國靈王冊齊莊世祚大師以表東海王室之不壞
繄伯舅是賴又纂我祖考無忝乃舊亦多韻語不然
則是增損其文入詩大率古文多韻語非有意作為
天機所動語音自律也
二章
四牡奕奕孔脩且張韓侯入覲以其介圭入覲于王(止)
王錫韓侯淑旂綏章簟茀錯衡(止)玄衮赤舄鉤膺鏤鍚
鞹鞃淺幭鞗革金厄
此自韓城覲京都也
三章
韓侯出祖出宿于屠顯父餞之清酒百壺其殽維何炰
鼈鮮魚其蓛維何維筍及蒲其贈維何乘馬路車籩豆
有且侯氏燕胥
此自京師歸韓國也屠當作杜謂杜郵也古屠杜通
用左傳晉大夫屠蒯禮記作杜簣胥恐亦是地名當
是揟次也揟次與休屠相近屠胥恐是此識者更詳
古今遼邈無由可見其的但以所載稍可附近者又
以人情事理推之庶乎其可也顯夫周大夫侯氏三
水姓
四章
韓侯取妻汾王之甥蹶父之子韓侯迎止于蹶之里(止)
百兩彭彭八鸞鏘鏘不顯其光(止)諸娣從之祁祁如雲
韓侯顧之爛其盈門
鄭氏汾王謂厲王也厲王流于彘彘在汾水之旁故
時人因以號之猶莒郊公黎北公此亦善推古也
五章
蹶父孔武靡國不到為韓姞相攸莫如韓樂(止)孔樂韓
土川澤訏訏魴鱮甫甫麀鹿噳噳有熊有羆有貓有虎
慶既令居韓姞燕譽
蹶父姓姞母姓當是蹶氏取南燕姞氏有此女女或
随母姓故蹶獨稱父也南燕在滑州燕譽言母黨亦
喜而譽之也毛氏以燕作安殆未嘗細考也
六章
溥彼韓城燕師所完
韓城在周畿當是昔調侯國中有燕人今又燕甥来
為國母皆韓人喜之辭也
以先祖受命因時百蠻
韓之先祖或曰周成王之子封韓或曰周武王之子
封韓後避難為寒氏據諸家舊說多言武王之子所
謂先祖即始受封者也不知主名其後易韓為寒亦
有此理晉封武子于韓原當是再續
王錫韓侯其追其貊奄受北國因以其伯實墉實壑實
畆實籍獻其貔皮赤豹黃羆
當時周疆多雜夷種追貊當是韓城以北相附近者
也氐羌亦當是韓城以西相附近者也韓侯特受命
統在北者耳尋詩當是其祖所隷
聞音曰解古義切易夷益切辟必歴切衡戶郎切
幭莫歴切厄於栗切彭鋪郎切樂魚教切藉□
龠切
聞事曰出祖者二仲山甫出而如祖之儀上云纉
戎祖考是也韓侯出而如祖之儀下云以先祖
受命是也陳氏此說亦新然不必如此過用意
也左氏昭公適楚夢襄公祖襄公適椘夢周公
祖杜氏祖祭道神也毛氏軷道祭也用此為妥
聞跡曰韓城在同知梁山在韓城縣孟子所謂去
邠踰梁山邑于岐山之下居焉
總聞曰雅之餞有二王餞于郿王親餞也顯父餞之卿
往餞也此詩之餞有二顯父之餞在屠者也侯氏之燕
在胥者也其禮則殺其餼則隆此足見宣王待申伯韓
侯有差
江漢
一章
江漢浮浮武夫滔滔
陳氏江漢常武同為宣王淮夷之詩江漢之滸王命
召虎是淮南之夷率彼淮浦省此徐土是淮北之夷
亦善推古者也
匪安匪游淮夷来求既出我車既設我旟匪安匪舒淮
夷来鋪
二章
江漢湯湯武夫洸洸經營四方告成于王四方既平王
國庶定時靡有争王心載寧
三章
江漢之滸王命召虎式辟四方徹我疆土匪疚匪棘王
國来極于疆于理至于南海
至七閩百粤則自淮以南之夷此說為的也
四章
王命召虎来旬来宣文武受命召公維翰無曰予小子
召公是似肇敏戎公用錫爾祉
周冊命臣下各有所無定處伯姬鼎王在周康穆宫
寰入門立中庭北卿史恭受王命書王呼史滅冊錫
寰此當是在周文武宫也旬當是史名宣當是命書
也
五章
釐爾圭瓉秬鬯一卣告于文人
此文人召虎先世也古彛器多稱文考宰辟父敦用
對揚王休命用作文考寶敦□敦對揚王休用作朕
文考寳敦師設敦對揚皇后休用作朕文考乙仲寶
敦大夫始鼎對揚天子休用作文考日已寶鼎古者
美稱莫如文故君子以稱臣之先臣亦以自稱其先
亦有稱皇考者&KR0783;敦敢對揚天子休命&KR0783;用作朕皇
考龔伯尊敦亦有稱皇文考者牧敦敢對揚王丕顯
休用作朕皇文考益伯寳尊敦大率稱文考為多古
者錫有功則必有彛器以紀其事以告于家廟敦鼎
食器宰辟父敦之類是也卣飲器此秬鬯一卣是也
書文侯之命女肇刑文武用會紹乃辟追孝于前文
人與此詩相符其先稱文武則所謂文武受命是也
次自稱則所謂無曰予小子是也不以為我君不足
紹文武而但盡爾力以似召公也次稱其先則所謂
告于文人是也書先稱汝克昭乃顯祖孔氏唐叔也
次追孝于前文人孔氏繼先祖之志為孝則謂唐叔
也此文人當是召祖也
錫山土田于周受命自召祖命
于周受命文武周之始祖當是于文武之廟受命也
爾祖當是入命于文武耳此時亦宜受命于文武盖
文武既有賢臣又有賢孫皆文武所肇非我敢私也
六章
虎拜稽首天子萬年虎拜稽首(止)對揚王休作召公
考天子萬壽(止)明明天子令聞不已矢其文德洽此四國
召公答冊命之辭不稱文武者已拜命于文武之廟
此則拜恩于宣王之庭略見古者冊命功臣之制
聞音曰滔他侯切湯普羊切定唐丁切海虎猥切
翰胡干切似養里切命彌并切考去久切壽殖
酉切國越逼切
聞訓曰肇始也戎大也自此始敏以大召公之烈
言自召公之後初有虎也
聞人曰作召公考召公康公也召虎祖也考召虎
父也王命多及召祖故兼祖考答之古者臣謝
君之賜其器多然宰辟父敦對揚王休命用作
文考寶敦□敦對揚王休用作朕文考寳敦此
必有器上所謂卣者殆是又知對揚王休者對
揚王之休而已承之也下作召公考王命使作
之也古亦有兼祖考而作器&KR3750;敦作皇祖益公
文公武伯皇考龔伯鼎彛厲鼎用作皇考文
考孟鼎此兼祖考而言之者也
總聞曰後二章一則宣王冊命及俾作彛器大略之辭
二則召虎答冊命及所作彛器大略之辭亦當是採當
時冊命實語又採當時彛器實語合而成此詩韓侯止
有冊命比此差略
常武
一章
赫赫明明王命卿士南仲大祖大師皇父
此詩無此字義所命之卿士南仲為大祖官為大師
字為皇父當是自南仲以来累世著武故曰常武或
曰古者有功則書之大常舉南仲載在大常之武功
以命其孫故曰赫赫明明日月至周始自衮升常此
義差長
整我六師以修我戎(止)既敬既戒惠此南國
二章
王謂尹氏命程伯休父左右陳行戒我師旅
姓則程爵則伯字則休父當是副皇父者尹氏掌命
之官疑是史也厖敦王呼史犬冊命尨牧敦王呼内
史吳冊命牧古冊命臣下多史掌之此初曰王命卿
士次曰王謂尹氏疑先所稱王命者即尹氏也古文
語法如此史尹氏命二人而于後結之
率彼淮浦省此徐土不留不處三事就緒
三章
赫赫業業有嚴天子王舒保作匪紹匪遊徐方驛騷震
驚徐方如雷如霆徐方震驚
四章
王奮厥武如震如怒進厥虎臣闞如虓虎鋪敦淮濆仍
執醜虜截彼淮浦王師之所
五章
王旅嘽嘽如飛如翰如江如漢如山之苞如川之流綿
綿翼翼不測不克濯征徐國
六章
王猶允塞徐方既来徐方既同天子之功四方既平徐
方来庭徐方不回王曰還歸
聞音曰士公土切父扶雨切戒訖力切國越逼切
緒象吕切業宜脚切騷蘇侯切怒暖五切苞逋
甌切國越逼切来六直切
聞字曰戎吳作戍常棣烝也無戎亦作戍然常棣
不必此為戍可用
聞事曰其初王舒不甚怒也止欲保安其作業而
已其次王奮乃甚怒也王怒故將亦怒所以虓
虎執虜當是不可招来不受慰撫故至於殺伐
向使如淮夷即来求来鋪則無事此也大率淮
南之夷弱淮北之夷強
總聞曰江漢常武均為淮夷之詩然江漢差易常武若
用力過多設辭過周舊說預告徐土之民不久處于是
汝三農之事皆就其業為其驚怖先以言安之又我非
解緩非遨遊徐國傳遽之驛見之知王兵必克馳走以
相恐動雖未必全然亦有是理當是皇父德望信譽不
及召虎故徐方驚逸擾動易克而難安其末寵勞之禮
遠不及召虎亦其人其功自有差降
瞻卬
一章
瞻卬昊天則不我惠孔填不寧降此大厲(止)邦靡有定
士民其瘵蟊賊蟊疾靡有夷屇(止)罪罟不收靡有夷瘳
蟊賊蟊疾貪者也罪罟虐者也二者士民所以皆病
也
二章
人有土田女反有之人有民人女覆奪之此宜無罪女
反收之彼宜有罪女覆說之
三章
哲夫成城哲婦傾城(止)懿厥哲婦為梟為鴟婦有長舌
維厲之階(止)亂匪降自天生自婦人(止)匪教匪誨時維
婦寺
此推言蟊賊罪罟所由起自婦人寺人也故曰時維
婦寺
四章
鞫人忮忒譖始竟背豈曰不極伊胡為慝如賈三倍君
子是識婦無公事休其蠶織
此又推言婦寺所由昌自君子也故曰如賈三倍君
子是識大率商賈者一賣一買一識謂牙儈也此所
謂三倍當時在重位而稱君子者乃商賈之牙儈也
賤之辭也
五章
天何以刺何神不富舍爾介狄維予胥忌
天何以災異而責王神何不以富盛而厚王則天神
之意可知何不念爾之害介謂一害也夷狄二害也
此則不問而惟我相忌其為害者不在我而在彼也
怨之辭也
不弔不祥威儀不類人之云亡邦國殄瘁
災則不弔不畏天者也威儀則不善不愧人者也有
賢人相助猶或庶幾人云亡則必殄瘁矣亦怨之辭
也
六章
天之降罔維其優矣人之云亡心之憂矣天之降罔維
其幾矣人之云亡心之悲矣
天之降罔甚寬未必能觸惟人云亡則可憂賢人去
則天罔逼矣此不恨王之不弔不類而痛人之云亡
也憂之辭也
七章
觱沸檻泉維其深矣心之憂矣寧自今矣(止)不自我先
不自我後藐藐昊天
泉久則愈深心久則愈憂此時不在我先不在我後
適然當此豈非天乎傷之辭也
無不克鞏無忝皇祖式救爾後
苟能盡固其民不忝于祖尚可救其後所謂往者不
可諫来者猶可追此又愛之辭也
聞音曰說王氏引此詩作脱叶奪如此則收旁紐
作受叶有兩上叶兩下叶皆隔句叶也階居奚
切天鐵因切寺祥吏切背必墨切富方未切天
如本音叶先祖後多以為不叶大率武部有兩
聲通用藪隴主切亦蘇后切斗腫庾切亦當口
切婺部有兩聲亦通用注抹遇切亦丁侯切逗
厨遇切亦他侯切不可悉數則後亦可叶祖籠
五切
總聞曰一顧傾人城再顧傾人國非不知傾城與傾國
佳人難再得此語所從來已久也聰明才略之君不以
再傾為懼而以再得為難所謂懿厥哲婦也
召旻
一章
旻天疾威天篤降喪瘨我饑饉民卒流亡我居圉卒荒
當是既有小旻大旻故以召加旻末章有召公也
二章
天降罪罟蟊賊内訌昏椓靡共潰潰回遹實靖夷我邦
我居圉卒荒言凋殘也實靖夷我邦言寂寞也以靖
夷為佳語則非
三章
臯臯訿訿曾不知其玷
臯臯大言也訿訿小語也不自知其為玷惡小人之
辭也
兢兢業業孔填不寧我位孔貶
人心危則君位危憂君之辭也
四章
如彼歲旱草不潰茂如彼棲苴我相此邦無不潰止
苴當作苢車前草也遇旱而草亦如此禾其可知草
亂茂原野之中多然今不散則不茂言凋瘁也且指
一物言之如車前最耐旱亦棲止不横逸他草可知
我觀此邦反無不散者草當亂而不亂人不當亂而
反亂物反性則無生意
五章
維昔之富不如時維今之疚不如兹彼䟽斯粺胡不自
替職兄斯引
昔之富多君子不如今之富多小人也昔之病少君
子不如今之病少小人也言相反也彼時以為菜此
時以為米以菜為米可見君子之窮病也我不退而
自默而尚為位之長此事甚大言可慮也此章言胡
不自替職兄斯引下章言職兄斯弘不烖我躬語參
差則文遒健
六章
池之竭矣不云自頻泉之竭矣不云自中溥斯害矣職
兄斯弘不烖我躬
池竭不肯言自頻諱無外注之水也泉竭不肯言自
中諱無内發之水也言外之善言不来内之善言亦
不来彼既諱言人皆以何不勿言相戒我猶居位之
長此事甚大又言可慮也此在高位任重事而無可
奈何徒懷深憂慮後患也
七章
昔先王受命有如召公日辟國百里今也日蹙國百里
於乎哀哉維今之人不尚有舊
維今之人豈不有似舊者言亦有召公之流但無先
王耳所謂天生堯舜禹稷自至者也
聞音曰喪蘇郎切訌戶工切共居容切邦剥工切
兹津之切中諸仍切害何葛切躬姑弘切舊巨
已切上以二里相叶
聞字曰替亦作㬱當作㬱以似而轉側吟切止
語之聲也呼音合引當作弘亦以似而轉胡
肱切㬱弘相叶兩章皆稱職兄斯弘作引無
謂
總聞曰古稱昏亂之時如幽如厲蓋無以加也然觀發
為篇章抒為歌咏有不諱之朝所難言者至唐猶有
此風白居易元稹反以此得名而時君世貴未有逞憾
者也至其亡也鄭綮猶以此結驟知躐大位古風雖替
而未盡絶也自後有造詩獄有興史禁有嚴著書之
科有峻尺牘之律讀詩可興嘆也
詩總聞卷十八
