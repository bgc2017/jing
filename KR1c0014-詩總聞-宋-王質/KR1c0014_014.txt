詩總聞卷十四
宋王質撰
甫田
一章
倬彼甫田歲取十千
孔氏凡詩之作非如記事之書必詳度量之數甫田
言歲取十千亦猶頌之萬億及秭舉成數耳計其所
在大田皆有十千之數以見天下皆豐此說甚通他
皆倣此
我取其陳食我農人自古有年
以舊儲者食以新收者積新陳相因自古遇豐年其
法如此漢常平之制略似
今適南畆或耘或耔黍稷薿薿攸介攸止烝我髦士
田野亦有髦俊于種藝之間有餘力則助人無餘力
則止所可審察其人之賢否也
二章
以我齊明與我犧羊以社以方
齊整也明潔也言穀之精也唯為社事單出里唯為
社田國人畢作唯社丘乘共粢盛此為社所共者也
我田既臧農夫之慶琴瑟擊鼓以御田祖以祈甘雨以
介我稷黍以穀我士女
田祖鄭氏先嗇神農司嗇后稷凡國祈年于田祖吹
豳雅擊土鼓以樂田畯田畯恐亦是田神若是田官
不當與大神同饗
三章
曾孫來止以其婦子饁彼南畆田畯至喜攘其左右嘗
其旨否
七月略同辭至喜不必改為饎言迎其神既至而喜
也君勞田見之却其左右而嘗其美否與下通懷如
此也古禮凡祭神皆有尸今所在尚有此風然多流
于邪怪也
禾易長畆終善且有曾孫不怒農夫克敏
禾所以易長者以人之克敏也人道敏政地道敏樹
凡稼事以敏為功所謂痔乃錢鎛奄觀銍艾
四章
曾孫之稼如茨如梁曾孫之庾如坻如京乃求千斯倉
乃求萬斯箱黍稷稻粱農夫之慶報以介福萬壽無疆
茨布地而生蒺藜也梁截水而横略彴也坻從水而
起洲渚也京附地而隆陂陁也積穀之状如此倉貯
之本壌者也箱運之以補助他所者也
聞音曰畆滿罪切耔奬禮切薿魚起切士鉏里切
明謨郎切慶墟羊切右羽軌切否補美切有羽
軌切敏母鄙切京居良切慶墟羊切
總聞曰前兩詩不知何以見思古此詩又不知何以見
思古而傷今當是以自昔何為自古有年遂以為思古
以今適南畆遂以為傷今詩援古及今甚多且以田事
言之振古如兹續古之人皆及古以迄于今匪今斯今
皆及今雖未敢即以為某王之盛時亦未敢即以為某
王之亂世識者更詳
大田
一章
大田多稼既種既戒既備乃事以我覃耜俶載南畆播
厥百穀既庭且碩曾孫是若
周制季冬令告民出五種命農既耦耕事修耒耜具
田器所謂既備也孟春命布農事命田舍東郊善相
丘陵阪險原隰土地所宜五穀所殖所謂俶載也孟
夏命野虞出行田原為天子勸農勞民毋或失時所
謂是若也孟夏驅獸毋害五穀季夏燒薙行水利以
殺草可糞田疇可美土疆所謂無害也見下章
二章
既方既皂既堅既好不稂不莠去其螟螣及其蟊賊無
害我田穉田祖有神秉畀炎火
稂莠人力所及螟螣蟊賊人力所不及神其以害田
之物而畀之火禱之辭也
三章
有渰萋萋興雨祁祁雨我公田遂及我私
雨我公田遂及我私民愛君也駿發爾私亦服爾耕
君愛民也民愛君以公為先君愛民以私為先耕謂
公田也雨澤耑及公田因急私田急于公緩于私之
辭私則駿發耕則亦服急于私而緩于公之辭當時
君民之情可見
彼有不穫穉此有不斂穧彼有遺秉此有滯穗伊寡婦
之利
不穫不及穫者也不斂不及斂者也遺秉所棄者也
滯穗所留者也今北方刈穫弱婦幼童隨羣掇拾于
後亦足度日南方亦謂之拾䈉但不多耳
四章
曾孫來止以其婦子饁彼南畆田畯至喜來方禋祀以
其騂黑與其黍稷以享以祀以介景福
此蜡祭也大率此詩言收成之事為多似是索饗凡
田祭田祖居先田畯次之至此曾孫方來者觀蜡祭
同民福也
聞音曰稼讀作介今南人猶作此音叶戒事上止
切耜飬里切畆滿罪切穀訖岳切碩常約切皂
此苟切好許厚切螣徒得切火虎隈切祀逸織
切福筆力切
聞訓曰穉說文幼禾也既刈有續生者今謂之稻
孫穧說文撮也秉說文禾束也穗說文禾成秀
也民間今猶有穧音一截兩截謂之一穧兩穧
與穧同亦有穗音一枝兩枝謂之一穗兩穗
聞物曰爾雅食心曰螟食葉曰螣食根曰蟊食節
曰賊說文蝗食禾節從虫說是說文又云螣蝗
也亦以賊為蝗如此則兩句再舉蝗也今田間
一種結網罣禾實者從冥恐是此意今俗謂螟
虫一種口截禾莖者從矛戈恐是此意今俗謂
蝗虫後股如鋸甚利二種皆不食禾而傷禾大率
漢儒之學兩物則分作兩種用四物則分作四種
用假如虫類更增而物狀不可增則將如何古今
遼遠虫之名實亦不可盡合今但多云蝗虫又曰蛉
虫恐即是螟也其餘會粹之名多與古不侔
聞跡曰詩多稱南畆說見信南山後人言東臯猶可
西疇遠失古意或謂多作西成然所謂農人告
予以春及將有事于西疇正是春時非是秋時
或植杖而耘耔登東臯而舒嘯正是夏時非是
春時大率後人乘意指東西南北為辭詩人亦
率意但所見止在南所謂南東其畝也
總聞曰八蜡八方之神也各隨其所来之方祀之舉此
禮耑用豳詩八章當分歌以樂八神鄭氏以為一先嗇
二司嗇三農四郵表畷五貓虎六坊七水庸八昆蟲恐
未必然止祝辭可見土歸于宅土神一也宅神二也宅
山之間也水歸于壑水神三也壑神四也壑巖穴之間
也昆蟲毋作昆蟲神五也草木歸其澤草神六也木神
七也澤神八也澤陂湖之間也昆當作蜫蟲之總名也
既蜡收民息已故既蜡君子不興功蓋神人各來其所也
瞻彼洛矣
一章
瞻彼洛矣維水泱泱
此必宣王會諸侯東都之時也君子斥宣王也古之
明王莫如文武成康是時亦未宅洛
君子至止福禄如茨韎韐有奭以作六師
至洛會諸侯行大賚有賜之以韎韐之盛而在外統
師者如方叔之徒是也有賜之以韠之琫珌而内守
國者如張仲之徒是也
二章
瞻彼洛矣維水泱泱君子至止韠琫有珌君子萬年保
其家室
三章
瞻彼洛矣維水泱泱君子至止福禄既同君子萬年保
其家邦
一章言以作六師兩章皆言保其家室保其家邦人
情不欲多征唯欲内保故皆以萬年祝之
聞音曰茨前西切邦卜功切
聞用曰韎韐毛氏茅蒐草也鄭氏從之又茅蒐韎
韐聲也毛氏又所以代韠也鄭氏從之言祭服之韠
也孔氏韎草名陳留人謂之蒨韎又從毛鄭也又
韎韐以代韠其體合韋之蔽膝之衣是韐又從毛鄭
也奭者用茅蒐之草染之故赤孔氏集毛鄭之說
頗明韎集韻音昧音末皆韋赤色韐集韻士服
如韍則韎韐殆類赤韍也禮韎師掌教韎樂鄭
氏讀如味飲食之味杜氏讀韎為菋荎著之菋
鄭氏讀如韎韐之韎謂衣赤韍以舞也如旄人
執旄以舞籥師歛籥以舞作樂名也左氏有韎
韋之跗注杜氏韎赤色跗注戎服若袴而屬于
跗與袴連此殆類赤袴亦與赤韍相似據此以
作六師當如周官韎師大饗舞韎樂亦可當如
卻至衣韎韋之跗注亦可恐用周官之制為長
聞事曰福禄如茨非祝人君福禄也蓋人君及臣
下之福禄爾下文所錫是也故末章又曰福禄
既同言均及之君子萬年乃祝人君之辭
總聞曰此時方會東都振宗周而識者已于作師之辭
多其識又先于矢其文德王曰還歸者也
裳裳者華
一章
裳裳者華其葉湑兮
裳當作常常棣也其葉湑兮華凋而葉盛也芸其黃
矣葉漸變也或黃或白葉半槁也感常棣而思賢者
雖歴歲時漸更柯葉常欲見斯賢也
我覯之子我心寫兮我心寫兮是以有譽處兮
二章
裳裳者華芸其黃矣我覯之子維其有章矣維其有章
矣是以有慶矣
三章
裳裳者華或黃或白我覯之子乘其四駱乘其四駱六
轡沃若
四章
左之左之君子宜之右之右之君子有之維其有之是
以似之
言宜在王左右也
聞音曰寫賞羽切慶墟羊切白僕各切左七何切
今南人猶有此音吴氏以為未詳也吴氏考
古音甚詳而采方音稍略也宜牛何切有羽軌
切似飬里切
總聞曰江漢無曰予小子召公是似此當是召公之流
其先有令名而其後能繼世象賢者也
桑扈
一章
交交桑扈有鶯其羽
桑扈青雀也鶯黃栗留也當是暮春毛氏鄭氏以兩
物為一物鶯然有文章恐非
君子樂胥受天之祜
春深鳥飛願君子樂此景以受其福此當是人君祝
諸侯之辭
二章
交交桑扈有鶯其領君子樂胥萬邦之屏
此當是人君譽諸侯之辭
三章
之屏之翰百辟為憲不戢不難受福不那
四章
兕觥其觩旨酒思柔彼交匪敖萬福來求
此當是人君戒諸侯之辭不可自戢而不肯為不可
自難而不敢為如無勉意自生退心則福不多也不
戢不難如諸葛亮是也不可自敖而不勤如無逸意
常存勞心則福來求也彼交匪敖如陶侃是也
聞音曰祜侯古切翰胡干切憲虚言切難乃多切
總聞曰當是諸侯來朝而歸國餞送之際美戒兼存下
章鴛鴦似是諸侯荅君之辭
鴛鴦
一章
鴛鴦于飛畢之羅之君子萬年福禄宜之
畢盡也張羅者既盡則鴛鴦可以無慮也所以每章
歸福于其君謝之辭也
二章
鴛鴦在梁戢其左翼君子萬年宜其遐福
鴛鴦斂翼而休已亦可斂身而息也
三章
乘馬在廐摧之秣之君子萬年福禄艾之
四章
乘馬在廐秣之摧之君子萬年福禄綏之
乘馬亦休息不慮鞭策已亦可休息不慮譴呵也
聞音曰羅鄰知切福筆力切秣莫佩切艾魚肺切
聞物曰鴛鴦雙棲乃能宿雄以右掩左雌以左掩
右飛類皆然
總聞曰諸侯既安心斯展力當是其君以情相留乘馬
寘之于廐而未使登塗也故諸侯即事以攄情不知的
在何朝當似韓侯入覲出祖之時也
頍弁
一章
有頍者弁實維伊何
當是王者親戚平時憂疑至是燕飲之際其情稍通
也
爾酒既旨爾殽既嘉豈伊異人兄弟匪他蔦與女蘿施
于松栢
言此無他人唯我同氣下所謂具來必皆與非一人
也下又謂甥舅必又有母黨也可謂至親可以略抒
此懷我不能自植惟恃松栢以為力哀之辭也下章
亦然
未見君子憂心弈弈既見君子庶幾悦懌
我未見不能無疑既見其疑稍釋庶幾未敢必其無
他虞也下章亦然
二章
有頍者弁實維何朝爾酒既旨爾殽既時豈伊異人兄
弟具來蔦與女蘿施于松上未見君子憂心怲怲既見
君子庶幾有臧
三章
有頍者弁實維在首爾酒既旨爾殽既阜豈伊異人兄
弟甥舅如彼雨雪先集維霰
如雪先集霰漸至于大雪如讒先浸潤漸至于大禍
當是其端有緒其事將成也
死喪無日無幾相見樂酒今夕君子維宴
不知死當在何日見亦無幾時姑樂今夕而已訣之
辭也
聞音曰嘉居何切他湯何切栢逋莫切弈弋灼切
懌弋灼切來陵之切怲被旺切臧才浪切阜房
缶切舅不九切
總聞曰禮貌饌具非不曲盡而我心終不能保言其人
不可測也宋明帝齊高宗猜忍之徒其于親戚骨肉之
間多然
車舝
一章
間關車之舝兮思孌季女逝兮
此士大夫欲得賢女以自慰也尋詩士大夫之心甚
切當是此女之譽甚美故此士之情甚深幸而末帝
得如所願也
匪飢匪渴德音來括雖無好友式燕且喜
當是嚴車以待迎而媒妁未諧聘幣未通意不在飲
食而在碩女外雖無良朋而中乃有好友殊可喜也
二章
依彼平林有集維鷮辰彼碩女令德來教式燕且譽好
爾無射
鷮野雉也雉有謂之雉媒言安得如此人早得碩女
來通教言此樂無有厭也因見野雉有感也
三章
雖無旨酒式飲庶幾雖無嘉殽式食庶幾雖無德與女
式歌且舞
四章
陟彼高岡析其柞薪析其柞薪其葉湑兮鮮我覯爾我
心寫兮
柞柞木也析良木為薪當用斧娶碩女為妻當用媒
南山伐柯之詩皆然其葉甚茂而未能析蓋少肯與
我為媒未得與碩女相見也又見茂林有感也
五章
高山仰止景行行止四牡騑騑六轡如琴覯爾新婚以
慰我心
往迎婚也
聞音曰舝下瞎切逝尺列切集韻往也吴氏舝逝
二韻未詳蓋未考此友羽軌切鷮居妖切教居
爻切射都故切薪思將切湑思叙切寫賞羽切
仰五剛切行戶郎切
總聞曰尋詩不見思君得女之意如此則似太䙝也此
欽慕婦賢而難得婦相見及此願有期則慰其心皆動
于己情非施于君也
青蠅
一章
營營青蠅止于樊豈弟君子無信讒言
二章
營營青蠅止于棘讒人㒺極交亂四國
三章
營營青蠅止于榛讒人罔極構我二人
當是為讒有端而未成也止于樊棘榛之間未至于
噆膚然不可不預慮也
聞音曰國越逼切
總聞曰二人非君臣之辭必其徒也謂君與我猶可孔
氏以二人為人君與讒人不唯非君臣之禮亦語勢不
順君子則指君也
賓之初筵
一章
賓之初筵左右秩秩
言延賓初入席甚整肅有次第也周制有秩酒秩膳
皆謂有常度也
籩豆有楚殽核維旅酒既和旨飲酒孔偕鐘鼔既設舉
醻逸逸(止)大侯既抗弓矢斯張射夫既同獻爾發功發
彼有的以祈爾爵
既延賓具籩豆殽核又具鐘鼔又具弓矢奏其發矢
之功中的之數勝者飲不勝也
二章
籥舞笙鼔樂既和奏烝衎烈祖(止)以洽百禮百禮既至
(止)有壬有林錫爾純嘏子孫其湛其湛曰樂各奏爾能
既起射具樂舞笙鼔而獻先祖其禮至百又盛大于
初嘏傳尸辭以飲福也飲福既畢又各奏其閑射之
能以相校也
賓載手仇室人入又酌彼康爵以奏爾時
既奏能又起射以手為匹言分耦也酌爵以飲不勝
各奏其時言不踰所當酌之時告之于尸也初筵大
率兩射賓飲酒既遍之後一也尸受饗既畢之後一
也其率禮如此所謂秩也
三章
賓之初筵(止)温温其恭
再舉初筵言勞賓饗神皆如禮上二章是也過此則
酒皆酣禮皆廢下二章是也
其未醉止威儀反反曰既醉止威儀幡幡舍其坐遷屢
舞僊僊其未醉止威儀抑抑曰既醉止威儀怭怭是曰
既醉不知其秩
向之秩今皆忘也
四章
賓既醉止載號載呶亂我籩豆(止)屢舞僛僛是曰既醉
不知其郵(止)側弁之俄屢舞傞傞既醉而出並受其福
醉而不出是謂伐德飲酒孔嘉維其令儀
數其状也有醉而出者則受福之人言不至蹈害也
有醉而不出者則伐德之人必至喪善也亦有飲而
甚嘉不失其令儀蓋亦有賢者不皆小人也所以下
章凡此飲酒或醉或否也
五章
凡此飲酒或醉或否既立之監或佐之史彼醉不臧不
醉反恥
監史所以糾飲酒過度者也至醉者固為不善當糾
之也反以不醉為恥監史不以糾醉為職乃以縱醉
為能也五代閩之王氏若此
式勿從謂無俾大怠
大率醉者諱人勸止而醒者不忍坐視也式勿從謂
言勿從而告之也無俾大怠但可扶持使不至于太
顛仆也
匪言勿言匪由勿語由醉之言俾出童羖三爵不識矧
敢多又
醒者相與為戒非所當言者勿言非所當從者勿語
謂勸止也若可從而言莫若勸其出童持車之僕也
羖駕車之羊也言乘車而去也然三爵之後則不識
義理不識親朋童羖之言已過况敢多言多言則醉
者興怒見犯也
聞音曰兩舉賓之初筵即大章首題也初賓之初
筵下衍一章次賓之初筵下衍二章兩大章竝
一句單入其餘不然旨旁紐作陟叶逸設書實
切抗居郎切的丁樂切湛持林切仇又相叶又
旁紐作尤康旁紐入聲作恪叶爵爾旁紐平聲
作而叶時此隨句取叶也大率不叶者委曲取
叶亦無有不叶者反芬邅切郵旁紐作宥叶豆
醉者阻人勸止之聲若又今西北人猶有此聲
大率厭却煩聒雖不醉亦多稱又出尺律切福
筆力切嘉居何切儀牛何切否補美切史炎士
切怠飬里切羖公土切又夷益切
聞事曰手左右出耦亦左右出故耦從手也舊改
手作耦不必
聞用曰古者車乘首以馬次以牛次以羊輕小之
車羊駕之所謂灑鹽者也
聞人曰周制酒正不唯以式法授酒材所謂酌數
器量皆掌其政令王之燕飲共其訃酒正奉之
訃謂獻酧多少監或謂此史即府史之屬左氏
屠蒯請佐使尊恐是
總聞曰此同在席醒者談醉者之状當怒而不怒當責
而不責乃更委曲保護醒者必慈祥長厚之人憚凶德
憐狂夫而又遠害者也令儀蓋斯人耶
詩總聞卷十四
