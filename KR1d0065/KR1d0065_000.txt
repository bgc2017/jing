緇衣集傳禮類三(禮記之屬)
提要
(臣)等謹案緇衣集傳四卷明黃道周撰道周
有三易洞璣別著錄是書取緇衣一篇各為
章目分不煩第一咸服第二孫心第三民表
第四好仁第五王言第六禁行第七德壹第
八壹德第九示厚第十不勞第十一成教第
十二忠敬第十三親賢第十四慎溺第十五
體全第十六壹類第十七好正第十八堅著
第十九德惠第二十聲成第二十一成信第
二十二恒德第二十三其創立名目與儒行
表記坊記相同案鄭康成云緇衣篇善其好
賢者之厚故述其所稱之詩以為其名道周
集傳本經筵進呈之本意欲借以諷諫故于
好惡之公私人才之邪正三致意焉嘗自稱
是傳略采經史關于好惡刑賞治道之大者
凡二百餘條以繫于篇其于經濟庶務條目
之間雖有未悉而于君心好惡綱領之原以
至三代而下治亂盛衰之故亦略云賅備且
是編本以緇衣為目而鄭注以好賢為解道
周此書雖泛引史事要其指歸固亦不乖于
古訓矣乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
