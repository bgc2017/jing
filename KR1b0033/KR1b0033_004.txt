書義斷法卷四
元陳悅道撰
周書
泰誓上
惟天地萬物父母惟人萬物之靈亶聰明作元后元后
作民父母
合萬物而並育者天地之至德統萬民而首出者
聖人之至誠
此理一分殊之說也大哉乾元萬物資始至哉坤元
萬物資生萬物之所以生成孰有外於天地者故以
天地摠言物固物也人亦物也聖人亦物也此以理
之一言之也靈萬物者人之所以異於物亶聰明者
聖人所以異於人其位為元后亦不過為民父母不
能徧及於物也此以分殊言之也天地無為故理一
聖人有迹故分殊能循其聰明之實以幾於天地之
仁其仁民愛物安知不與天地同功特本其初而論
之則理一分殊之辨不可以不明而君天下者之仁
不偏愛當以愛為先務耳
天佑下民作之君作之師為其克相上帝寵綏四方
天相民聖人相天皆不過為民而已故君之於民不
惟君以長之尤必師以教之不特政事之所加而深
明教化之所及凢此者皆以愛民而措之久安長治
之域耳盖治而教之以復其性即綏而安之以厚其
生此經綸参贊之道非特民之所望於君而正天之
所托於君也為人君者豈可謂不能而聽斯民之自
為之理者哉
泰誓下
惟我文考若日月之照臨光于四方顯于西土
日月之照則有光光之極者則為顯文王之盛德與
日月並明然光四方者明之普明顯西土者明之徧
及虞芮之質成江漢汝墳之被化中天而照四方者
也岐山豐鎬之建都𤼵政施仁之先後肇國而在於
西土者也顯西土照者愈光光四方則愈遠武王述
文考之德以誓師可謂善言德行矣
武成
列爵惟五分土惟三建官惟賢位事惟能重民五教惟
食喪祭惇信明義崇德報功垂拱而天下治
聖人之興不愛爵土官職以待天下之賢能修學五
教三事以正天下之風俗然其於風俗益惇明乎信
義於賢才益崇報其德功教化愈深爵賞愈厚庶官
有所激勸而方民無不從化此其所以垂拱無為而
天下治人見其一戎衣而天下大定垂衣拱手坐享
成功而不知其紀綱之布置意氣之感𤼵有自来史
臣紀武王無為之治惟其致此者以終武成之書旨
哉
洪範
天乃錫禹洪範九疇彛倫攸叙
洛書之出也九疇之數而已而禹乃即洛書以明洪
範即洪範以為九疇是雖不離乎數而理已行乎其
中矣盖古今天下之大法即日用彛倫之大經禹因
數以觀理而大法以明箕子即數以明理而大經以
正然後歸美於禹而推本於天所以見理之果不違
乎數故人倫天理之所由叙也攸叙者言彛倫之所
以叙而彛倫之叙即九疇之叙也
初一曰五行次二曰敬用五事次三曰農用八政次四
曰恊用五紀次五曰建用皇極
天地自然之運孰有大於五行事物當然之理孰有
加於皇極聖人明事物當然之理合天地自然之運
一身之五事已参乎五行矣而尤厚於人之八政以
因乎天合天之五紀以示乎人天人交感極参贊經
綸之妙而皇極立矣故五行不言用以見二氣之自
然皇極必居中以見一理之當然此洪範九疇之本
旨而微箕子不能明其初與其所以用也初一是本
文曰五行是叙下皆倣此其次序則先說五行是天
運五事八政是人事五紀又是天道天人相間說
次五曰建用皇極次六曰乂用三德次七曰明用稽疑
次八曰念用庶徵次九曰嚮用五福威用六極
五數居中猶極之居中而四方上下望以取正焉者
也正己以立皇極之本稽疑庶徵以行皇極天下之
至善而合乎時措之宜然後参之神天以騐其從違
示之以禍福以昭其懲勸而皇極之道無不行者矣
稽疑是決之鬼神庶徵是騐之天象嚮是勸之五
福威是懲之六極聖人之懲惡勸善與天福善禍淫
相参聖人者天下標凖雖已建極猶婉曲以行之使
天下之人皆通乎上下幽明之故而凛然於福善禍
淫之天此民之所以取正也
水曰潤下火曰炎上木曰曲直金曰從革土爰稼穡
五行用天地生成之數故論其性稼穡乃人力生成
之功故論其德論其性則天地之生成本於自然論
其德則人力之生成出於使然自然者從微而至著
使然者𤼵育而暢茂故水火金木惟以曰而於土榖
以爰言於是而為稼穡也直言其稼穡而已非以名
言
貎曰恭言曰從視曰明聽曰聰思曰睿恭作肅從作乂
明作哲聰作謀睿作聖
恭從明聰睿者五事之德肅乂哲謀聖者五事之用
盖人一身皆有當然之則能循其當然之則其於身
心動靜云為之間自有不可勝用者矣然則析而言
之者如合而言之則敬者德之聚未有居處恭執事
敬而不周於用也此敬所以為學之始終也不思則
不能通微不睿則不能無不通未有思睿作聖而不
能全其德者也此土之所以寄於四時也此又明疇
者立言先後之序也
皇建其有極歛時五福用敷錫厥庶民惟時厥庶民于
汝極錫汝保極
皇極居九疇之中如屋極為極中立而四方之所以
取正焉者也然君以極為極而錫民此固上予下之
辭至於庶民於汝極而保極亦以錫言何哉盖極者
天下之所共由非一人之所得私亦非勢力之所能
限量也以極之集福者言之則為上錫下以極之共
由者言之則為下錫上上錫下則為皇極下錫上則
為汝極盖皇極之君民相與者如此(保極者言其常為天下之標凖)
(者也)建極而以福與之上錫下也廣矣(此謂敷錫保極)而終身
行之則下之錫上豈不久遠而無弊哉(上是為生民立極下是為)
(萬世開太平)
凡厥庶民有猷有為有守汝則念之不恊于極不罹于
咎皇則受之而康而色曰予攸好德汝則錫之福時人
斯其惟皇之極
聖人之建立人極於成就人才見之盖天下之人品
亦不齊矣聖人於有猷為守之人才念之而不忘於
其不恊極不罹咎之中人受之而不拒至於有康和
之色為好德之辭亦皆錫之福禄而誘掖其進是以
有才者得以自見中人者足以自容而色言之善者
亦皆有所激勸其成就人才轉移風俗之道無所不
用其極斯世斯民所以悉為皇極之歸矣夫極者四
方之所望而取正者也賢者勉而進常人者亦可以
企而及宇宙間無一民不眎以為標凖故曰惟皇之
極
無偏無陂遵王之義無有作好遵王之道無有作惡遵
王之路
以言皇極之教必以是為標凖而取正於此也人之
一心不中不平則必有作好作惡而失其好惡之正
者矣義利界限之不明則必有猖狂妄行而失其所
共由之道路矣盖處物為義在物為理道路者皆理
之所共由者也好惡之偏不能遵而行之皆物欲蔽
之不能行其所當然者耳故言遵義遵道遵路以見
人之視此為標凖言王之義王之道王之路以見皇
極之所以為標凖其原皆生於人心之私而昧乎天
理之正使非有建極之君何以使斯民之會極而有
所取正哉
無偏無黨王道蕩蕩無黨無偏王道平平無反無側王
道正直會其有極歸其有極
王道即皇極也本廣大本平易本正道人人可行若
大路然惟一念之私反覆蔽錮失其坦然之道無以
造於當然之極故皇極之教欲其無偏於己欲其無
黨於人無黨於人復欲其無偏於己悉去其傾邪反
側之累而共由於公平廣大之途然後天下之民無
不會極而且歸於極矣會者合而来歸者来而至盖
必至此而後為極故箕子反復其辭以明之而且以
贊詠乎皇極之建天道之成也
曰皇極之敷言是彛是訓于帝其訓
曰者箕子更端之辭也敷言者敷衍為言不特上文
所衍之言凡先聖後聖之所以垂世立教者皆言也
然聖賢之所以敷言是天下之常理是天下之大訓
非君之訓而實天之訓其所關係如此而可已於言
哉此理此言斯民由之則為彛君師教之則為訓而
天道精微之藴舉不外此故其言之不可以不敷而
以箕子之贊詠皇極復為更端之辭以深明之也
凡厥庶民極之敷言是訓是行以近天子之光曰天子
作民父母以為天下王
踐君師之教而近道德之光君之所以不遠於人也
推父母之恩而居君師之位民之所以不忘其君也
父母之愛子甚矣如保赤子心誠求之盖惟恐其教
之不孚行之不力而去道之遠也今既聞其教行其
道以近天子之光華則其於父母罔極之恩何日忘
之豈徒以勢而君臨之哉故箕子明皇極之疇於其
將終言民之所行如此而述民之所言如此也
平康正直強弗友剛克燮友柔克沈潜剛克高明柔克
正直之用一剛柔之用而聖人治民豈不欲相安於
無為因其平康而一以正直待之哉以其時俗之不
同氣禀之不一不得不委曲以施其剛柔而使終歸
於無過不及之道也故強梗者以剛克柔和者以柔
克此以剛克剛柔克柔酌其時俗之宜也沈潜潜退
者以剛克高亢明爽者以柔克此以剛克剛以柔克
柔矯其氣禀之偏也三德之用陽舒隂歛此民之所
以皆恊于中而會歸于有極歟
王省惟歲卿士惟月師尹惟日歲月日時無易百榖用
成乂用明俊民用章家用平康
為君臣者皆有關於天所當深省苟能各省其失得
則五者之休咎以時此盖以位之尊卑騐休咎之大
小也善言天者必有徵於人各當盡職如歲月日三
者雨暘燠寒風不失其時則朝野之休徵皆見此以
一理之感應占萬事之太平也天有五行人備五事
其責任之重則在王卿士師尹其泰和之運則著於
地利人事賢才國家箕子於此盖極言休徵之可考
而休咎之有由為人上者可不深省而勉圖之哉
卿士以下不言省蒙上文也
旅獒
明王慎德四夷咸賓無有遠邇畢獻方物惟服食器用
下之獻者各隨其方物上之受者不貴乎異物是可
以見聖德之感人深矣盖其所慎者本人心天理之
所同得故其所貢者惟物産日用之常行使其敬德
不足以珍竒為尚遂於耳目之玩者無窮而本於性
分之真者愈怠又何以柔遠人而治天下國家哉是
以聖人必先慎乎德持守之深而嗜欲之淺非武王
不能慎此德非太保不能為此言也
王乃昭德之致于異姓之邦無替厥服分寳玉于伯叔
之國時庸展親人不易物惟德其物
明王在上四方遠國畢獻方物王者不自私而舉以
分賜諸侯是以昭示方物于異姓之諸侯使之無廢
其職分寳玉于同姓之諸侯使之益厚其親如分陳
以肅慎之矢魯以夏后氏之璜是已上之所以柔
遠人者此德君之所以賜諸侯者此德諸侯不敢輕
易其物而視之者亦惟此德雖其所賜有同姓異姓
之殊方物寳玉之異然德寓於物人亦以德視物則
一而已矣
不役耳目百度惟貞玩人喪德玩物喪志志以道寧言
以道接
不役耳目以為百度之正所以謹其外也不玩人物
以喪本心真所以謹其中也然至理所寓不越乎日
用常行之道摠言其要惟在於内外交飬之功惟内
之所飬不至於妄𤼵外之所飬不至於妄受則存飬
周遍表裏如一又何至於喪德喪志而循耳目之欲
哉西旅獻獒乃役耳目之一事而太保摠言内外交
飬之事無一不及亦猶太公丹書之戒于盤盂几杖
無不銘之以示警也
大誥
寧王惟卜用克綏受茲命今天其相民矧亦惟卜用鳴
呼天明畏弼我丕丕基
寧王武王也卜天意之所寓也寧王遺寳龜而紹天
明天之明畏己弼我丕丕基矣今日之有大事休朕
卜併吉豈非天之明畏而弼我丕丕基者哉天將定
天下之大業故上可以决天下之大疑天之所命所
相所弼皆於卜而占之豈以昔之惟卜用可以騐天
意而今之惟卜用不足以紹天明哉此東征之師所
以質諸鬼神而無疑考之寧王而益信也嗚呼一言
成王之所感深矣
天閟毖我成功所予不敢不極卒寧王圖事肆予大化
誘我友邦君天棐忱辭其考我民予曷其不于前寧人
圖功攸終
上天閉塞艱難之會因以立功而可成此為人上者
不可不極卒寧王之圖事也人君化誨誘勸之辭徵
之天人而可信此人臣者不可不終寧王之圖功也
寧王於武王所立之功則繼其志者在我寧人於武
王所用之人終其功者在友邦君不敢不極卒者成
王之所以自任於己曷其不于者成王之所以相期
於人也反復乎古今参騐乎天人東征之師其可已
乎
微子之命
惟稽古崇德象賢統承先王脩其禮物作賓于王家與
國咸休永世無窮
以世德崇湯祀所以存一代典章之舊以客禮待微
子所以垂萬世久遠之休既往之統有𫝊方来之休
未已盖其尚古之心不惟可慕之先王而公平廣大
之心猶可以垂之萬世也尊先王而文獻足徵繼絶
世而與國同休稽之古而不悖𫝊之後而有永王者
之盛心可見矣
乃祖成湯克齊聖廣淵皇天眷佑誕受厥命撫民以寬
除其邪虐功加于時德垂後裔
先儒以整齊嚴肅為敬則齊之為敬决矣湯之學在
於聖敬日躋敬以直内則聖無不通廣無不包淵無
不測此其敬德之積如此膺上天眷命除斯民邪虐
之害此其仁功所加如此然成王之命微子推本湯
德必自盛德全善推之于以見功之著在一時而德
之垂者愈遠而愈無窮是以尚論其德而推本於敬
也又按周之命微子必推其祖宗之德而商受之
非無一語及之亦可謂厚之至矣
予嘉乃德曰篤不忘上帝時歆下民祗恊庸建爾于上
公尹茲東夏
有大德者必得其禄故自極人臣職任之崇有大人
者正己物正故能布中外文明之治盖人皆有德而
微子獨厚於德天歆享之民敬順之盛德之不可忘
故建爾于上公然令德顯顯宜民宜人東夏之尹治
當必有可觀者故成王誥命之辭稱其已然而勉其
將然國在東方地為中夏治愈明而德愈厚此成王
拳拳之望也建爾上公所以崇德尹茲東夏所以圖
治成王臨遣微子之辭期予于治之意盖如此
欽哉往敷乃訓慎乃服命率由典常以蕃王室
往敷乃訓者成王遣微子就國之辭也欽哉者敷教
之本也服命之不謹不可以訓典常之不率非所以
訓率典禮之常以蕃衞之忠其訓教之所由敷者乎
欽哉一語其又敷教之本領者乎成王之命微子曰
庸建爾于上公上公之服九章九命其衮衣誘裳近
於天子僣逼之愆常必由之能敬以敷訓則必能慎
以輔君敬與不敬之分於此可見
康誥
克明德慎罰不敢侮鰥寡庸庸祗祗威威顯民用肇造
我區夏越我一二邦以修
明德慎罰為康誥之綱明德又慎罰之綱文王之德
見於恤窮用人敬賢至於威其所當威耳明德之用
周而威之用寡康誥詳言其德盖指其顯於民者言
之也文王之德可以區夏而肇造之初惟聽一二邦
之漸修如虞芮之質成江漢之教行是已其尚德不
尚刑之意昭然於天下故其以漸脩治之化悠久而
不能已於人心者此盖惟文王能之而皆非有心於
天下也
今民將在祗遹乃文考紹聞衣德言往敷求于殷先哲
王用保乂民汝丕遠惟商耉成人宅心知訓别求聞由
古先哲王用康保民
此武王告康叔以明德之實也德無常師其於義理
之無窮體用之周徧豈可以一言盡哉近守家法既
欲其祗述文考之事紹其所聞而服其德言矣遠師
聖哲復欲其求之殷先王又遠為商耉成人又别求
聞古先哲王皆所以探索義理之本原而推廣實德
之功用其紹聞以行文王之言宅心以加教誨之道
皆所以修己也用保乂民用康保民皆所以治人也
此四語者互言修己治人之事經緯以成文非謂師
文王尊商耉止為修己求殷先哲與古先哲止為治
人合而觀之則可以語明德之學矣
汝丕遠惟商耉成人宅心知訓别求聞由古先哲王用
康保民弘于天若德裕乃身不廢在王命
無遺商耉以端治本而明化源稽我古人之德以安
萬民而保一國然後此身之理能究其所從出此身
之德能充其有餘可以不墜吾君分土分民之命矣
然止能不廢在王命纔可免過而已非以為己是也
則康叔之尊賢而稽古弘道蓄德者豈可有一息之
不勉而不思王命之重哉
乃服為弘王應保殷民亦惟助王宅天命作新民
殷民之關係甚重康叔之責任非輕盖弘王化以和
保殷民者此民也助王室以安宅天命者亦此民也
深思夫承宣夹輔之寄而反復乎人心天命之由其
必思所以作興鼔舞其民而去其舊染之汙矣以殷
民之舊俗而康叔能作新之則夫乃服之事無大於
此者此大學克明德亦引康誥作新民之語以明之
也
時乃大明服惟民其勑懋和若有疾惟民其畢弃咎若保
赤子惟民其康乂
明罸以服人心之公戒勑以勉人心之和和則安矣
未有安而不治者也人惟心服是以心和是以去疾
之心去惡以保赤子之心保善久安長治之計常必
由此此猶足以見明德慎罰之效人心感通之速不
可以商俗之汙而謂其不可以安且治也明服如
四罪咸服勑懋和如戒之用休勸之以九歌去疾如
沉疴之去體保赤子如心誠求之不中不遠皆人心
自然之感應也
汝亦罔不克敬典乃由裕民惟文王之敬忌乃裕民曰
我惟有及則予一人以懌
敬典者一國之常法敬以持之固可以裕民矣敬忌
者一代之家法敬而有戒慎則庶幾可及乎文王之
裕民也而敬敷五教在寬之意皆所以寬容飬其善
心而終免於刑罸能如文王之𤼵政施仁美化行乎
江漢彼裕我民豈不綽綽乎有餘裕以此治殷民此
則武王建國治民初意庶幾其可以少慰懌也此武
王康誥之書所以終慎罸之義如此而拳拳有望於
康叔云
爽惟民廸吉康我時其惟殷先哲王德用康乂民作求
爽明也惟思也廸導也求等也明思治民之道而導
之於吉康之地固治民者之責然武王之心未嘗不
求諸己未嘗不明其德深思久安長治之本原而殷
先哲王為等匹躬行踐履實己足為標凖於天下而
非一告之康叔也康誥之書大要言明德以慎罸故
始責康叔以廸民而終身自任以康乂亦可謂深知
治本矣民何幸歟
酒誥
惟曰我民廸小子惟土物愛厥心臧聰聽爾祖考之猷
訓越小大德小子惟一
此言文王之民其風俗之厚如此故其德業之成如
此也然斯民之相誥詔每於小子之時導之以恒産
恒心是以能承祖訓而聰聽之於德之謹告之以德
無小大是以能視大德而惟一教民每於小子之時
而成德由於小德之積盖教民者不至於後時進德
者能成其大德所謂廸小子猶三代所謂小學之教
也所謂小大德猶商書所謂爾惟德罔小也若以謹
德為小德而不思其為大德之積豈文王之民所以
教小子者哉
茲乃允為王正事之臣茲亦惟天若元德永不忘在王
家
事以人事言德以天德言臣之於君有一職則必有
一事而正者所以治之也至於元德之盛大與天同
功則為天德而王家永不忘矣盖正事者人能為之
元德則天亦順之其永不忘於王家者乃世臣德與
國家同休者非特各治其事而已也妹土之臣能不
荒於酒德以各正其事可謂盡臣道矣而武王所期
之遠不至於與天合德與國家同休不止盖君子愛
人以德而期於成就德業如此
在昔殷先哲王廸畏天顯小民經德秉哲自成湯至于
帝乙成王畏相惟御事厥棐有恭
古今言敬惟畏字最切盖其始也一念之敬畏廸行
於天民人己之間所以交致其敬也其終也一堂之
敬畏貫乎君臣輔弼之間所以交致其敬也商先哲
王所以自治者如此而君臣交修純一恭敬賢聖之
君六七作莫不皆然盖始猶以一身持循之常法其
終則為一代相𫝊家法矣奚至於縱酒敗德哉經
德者修己也秉哲者用人也
梓材
以厥庶民暨厥臣逹大家以厥臣逹王惟邦君
為政不難不得罪於巨室巨室大家所謂係属人心
者固不可不以民之情逹之大家也率土之濱莫非
王臣君能制命是以臣皆承命尤不可不以臣民之
情逹之王也國之政有臣有民其始已逹之大家
矣總而言之何往非臣其情可不逹之王乎諸侯承
王命以牧民中立於君臣之間不以臣民逹大家無
以示一國之儀刑不以臣民逹王者無以正一人之
體統斟酌於人情之宜而歸尊於王朝之重武王封
康叔之初拳拳及此亦可謂深遠之慮矣巨家所
謂故國世臣孔子所謂卿大夫邦家也
王其效邦君越御事厥命曷以引飬引恬自古王若茲
監罔攸辟
引飬引恬者武王責效於邦君御事之新命也罔攸
辟者自古王者建牧立監之初意也引掖斯民於安
飬生全之地惟在於仁邦君與皆有責焉開置監國
於畿内所封之地不在於法此牧監之所當謹也武
王封康叔於衛三篇之書皆以保民而主慎罰然民
庶者諸侯羣臣之所共理而刑罸者監牧之所得專
故於三篇將終之時言其總命諸臣之意如彼而究
其立監之意如此何至輕用其法而有乖於仁哉
惟曰若稽田既勤敷菑惟其陳修為厥疆畎若作室家
既勤垣墉惟其塗塈茨若作梓材既勤樸斵惟其塗丹
雘
稽治敷菑廣去草也疆畔畎渠也塗塈泥飾也梓良
材可為器也雘采色也武王之封康叔於三篇告戒
之終而喻以三者農工之事若分而言之則敷菑以
喻除惡垣墉以喻立國樸斵以喻制度武王之所已
為也疆畎塈茨丹雘則望康叔以成終云耳若合而
言之則封國之初先欲除惡之廣諸惡既除在於立
國之堅然後正其制度紀綱加以修餙潤色而治國
之道終矣此又一節深於一節而是書之所以長於
譬喻也
今王惟曰先王既勤用明德懷為夾庶邦享作兄弟方
来亦既用明德后式典集庶邦丕享
此以下羣臣進戒之辭如召誥洛誥所云錯簡在此
亦不知其為何人作然其為進戒成王之辭無疑也
今王之所言惟當效先王文武之所為先王勤用明
德以懷諸侯皆夾輔王室以享上復如兄弟之親方
方而来視效吾君之明德盖明德之極功也今之為
后者亦式舊典而已矣舊典者何也明德而已矣明
德無君臣之間故上作而下應明德無古今之間故
前作而後述昔也庶邦享而今也庶邦丕享盖亦德
之所傳愈遠而所感愈深耳詩曰儀刑文王萬邦作
孚其是之謂乎
皇天既付中國民越厥疆土于先王肆王惟德用和懌
先后迷民用懌先王受命
以今日之廣土言之則天固悉付以中國民矣於中
國之中而猶有迷民今王可不務德而思有以和懌
先后之哉和之使不乖懌之使不怨先後之以左右
民是非今王之民乃先王所以受命于天之民也盖
商俗迷惑染惡之民自今日而歸於德化則克受天
命之先王庶幾其可以少慰而天之所以付中國民
者始可無負也
己若茲監惟曰欲至于萬年惟王子子孫孫永保民
己者辭之終也若茲監者意之所未終也人臣之進
戒於君所以祈天永命者言有盡而意無窮今往何
監非欲其萬年惟王而且與子孫常保其民乎盖萬
年者一身之壽可以君臨天下子孫者一代之傳常
永保其民所欲之深所期之遠故其所言之益切而
所監之不違也所謂若茲監者亦於上文明德祈天
之事而言耳
書義斷法卷四
