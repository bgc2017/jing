東莱吕太史春秋左傳類編目錄
綱領
周齊
晉(齊晉)楚(晉楚)
吳越夷狄
附庸諸侯制度
風俗禮
氏族官制
財用刑
兵制地理
春秋前事論議
綱領
論語衛公孫朝問於子貢曰仲尼焉學子貢曰文武之道未墜
於地在人賢者識其大者不賢者識其小者莫不有文武之
道焉夫子焉不學而亦何常師之有
孔子曰天下有道則禮樂征伐自天子出天下無道則禮樂征
伐自諸侯出自諸侯出盖十世希不失矣自大夫出五世希
不失矣陪臣執國命三世希不失矣天下有道則政不在大
夫天下有道則庶人不議孔子曰禄之去公室五世矣政逮
扵大夫四世矣故夫三桓之子孫微矣陳成子弑簡公孔子
沭浴而朝告於哀公曰陳恒弑其君請討之公曰告夫三子
孔子曰以吾從大夫之後不敢不告也公曰告夫三子者之
三子告不可孔子曰以吾從大夫之後不敢不告也
孟子曰五覇者三王之罪人也今之諸侯五霸之罪人也今之
大夫今之諸侯之罪人也天子適諸侯曰廵狩諸侯朝於天
子曰述職春省耕而𥙷不足秋省歛而助不給入其疆土地
辟田野治飬老尊賢俊傑在位則有慶慶以地入其疆土地
荒蕪遺老失賢掊克在位則有讓一不朝則貶其爵再不朝
則削其地三不朝則六師移之是故天子討而不伐諸侯伐
而不討五霸者摟諸侯以伐諸侯者也故曰五覇者三王之
罪人也五霸桓公爲盛葵丘之會諸侯束牲載書而不㰱血
初命曰誅不孝無易樹子無以妾爲妻再命曰尊賢育才以
彰有德三命曰敬老慈幼無忘賓旅四命曰士無世官官事
無攝取士必得無專殺大夫五命曰無曲防無遏糴無有封
而不告曰凡我同盟之人既盟之後言歸于好今之諸侯皆
犯此五禁故曰今之諸侯五覇之罪人也長君之惡其罪小
逄君之惡其罪大今之大夫皆逄君之惡故曰今之大夫今
之諸侯之罪人也
論語子貢曰管仲非仁者歟桓公殺公子紏不能死又相之子
曰管仲相桓公覇諸侯一匡天下民到于今受其賜微管仲
吾其被髮左袵矣豈若匹夫匹婦之爲諒也自經於溝瀆而
莫之知也(孟子公孫丑問曰夫子當路扵齊管仲晏子之功可復許乎孟子曰子誠齊人也知管仲晏子而已)
(矣或問乎曾西曰吾子與子路孰賢曾西蹙然曰吾先子之所畏也曰然則吾子與管仲孰賢曾西艴然不悦曰爾何曾)
(比予扵𬋩仲管仲得君如彼其專也行乎國政如彼其久也功烈如彼其卑也爾何曾比予扵是曰管仲曾西之所不為)
(也而子爲我願之乎)
劉向戰國策叙周室文武始興崇道德隆禮義設辟雍泮宫庠
序之教陳禮樂弦歌移風之化叙人倫正夫婦天下莫不曉
然論孝悌之義惇篤之行故仁義之道滿乎天下卒致之刑
措四十餘年遠方慕義莫不賓服雅頌歌詠恩德其上及康
昭之後雖有衰德其綱紀尚明及春秋時已四五百載矣然
其餘業遺烈流而未滅五霸之起尊事周室五覇之後時君
雖無德人君輔其君者若鄭之子産晉之叔向齊之晏嬰挾
君輔政以並立於中國猶以仁義相支持歌說以相感聘覲
以相交期會以相一盟誓以相救天子之命猶有所行會享
之國猶有所耻小國得有所依百姓得有所息故孔子曰能
以禮讓爲國乎何有周之流化豈不大哉及春秌之後衆賢
輔國者既没而禮義衰矣孔子雖論詩書定禮樂王道粲然
分明以匹夫無勢化之者七十二人而已皆天下之俊也時
君莫尚之是以王道遂用不興故曰非威不立非勢不行仲
尼既没之後田氏取齊六卿分晉道德大廢上下失序至秦
孝公捐禮讓而貴戰争棄仁義而用詐譎苟以取疆而已矣
夫篡盗之人列為侯王詐譎之國興立為疆是以傳相放效
後生師之遂相吞滅并大兼小暴師經歲流血滿野父子不
相親兄弟不相安夫婦離散莫保其命湣然道德絶矣晚世
益甚萬乘之國七千乘之國五敵侔争權盖爲戰國貪饕無
耻競進無饜國異政教各自制斷上無天子下無方伯力功
爭強勝者爲右兵革不休詐偽並𧺫當此之時雖有道德不
得施設有謀之強負阻而恃固連與交質重約結誓以守其
國故孟子孫卿儒術之士棄捐於世而游說權謀之徒見貴
於俗秦始皇因四塞之固㩀崤函之阻跨隴蜀之饒聽衆人
之筴乘六世之烈以𧖟食六國兼諸侯并有天下仗於謀詐
之弊終無信篤之誠無道德之教仁義之化以綴天下之心
任刑罰以爲治信小術以爲道遂燔燒詩書坑殺學士上小
堯舜下邈三王二世愈甚惠不下施情不上逹君臣相疑骨
肉相疎化道淺薄綱紀壊敗民不見義而懸於不寕撫天下
十四歲天下大潰詐僞之弊也其比王德豈不遠哉孔子曰
道之以政齊之以刑民免而無恥道之以德齊之以禮有耻
且格夫使天下有所恥故化可致也苟以詐僞偷活取容自
上爲之何以率下秦之敗也不亦宜乎
杜預序韓宣子適魯見易象與魯春秌曰周禮盡在魯矣吾乃
今知周公之德與周之所以王
禮記孔子曰嗚呼哀哉我觀周道幽厲傷之吾舍魯何適矣魯
之郊禘非禮也周公其衰矣杞之郊也禹也宋之郊也契也
是天子之事守也(先祖法度子孫所當守)故天子祭天地諸侯祭社稷
祝嘏莫敢易其常古是謂大假(假亦大也)祝嘏辭說藏扵宗祝巫
史非禮也是謂幽國(藏扵宗祝巫史言君不知有也幽闇也國闇者君與大夫俱不明也)醆斝
及尸君非禮也是謂僣君(僣禮之君也醆斝皆先王之爵也唯魯與王者之後淂用之爾其餘)
(諸侯用時王之器而已)冕弁兵革藏扵私家非禮也是謂脅君大夫具
官祭器不假聲楽皆具非禮也是謂疵國故仕于公曰臣仕
於家曰僕二年之喪與新有昏者期不使以衰裳入朝與家
僕雜居齊齒非禮也是謂君與臣同國(君臣共國無尊卑也有喪昏不歸唯君爾)
(臣有喪昏當致仕而歸僕又不可與士齒)故天子有田以處其子孫諸侯有國以
處其子孫大夫有采以處其子孫是謂制度故天子適諸侯
必舍其祖廟而不以禮籍入是謂天子壞法亂紀(以禮籍入謂大史典)
(禮執簡記奉諱惡也)諸侯非問疾弔喪而入諸臣之家是謂君臣爲謔
傳惠之二十四年師服曰天子建國諸侯立家卿置側室大夫
有貳宗士有隷子弟庶人工商各有分親皆有等衰
傳隠公八年無駭卒羽父請謚與族公問族扵衆仲衆仲對曰
天子建德因生以賜姓胙之土而命之氏諸侯以字(諸侯位卑不淂)
(賜姓故其臣因氏其王父字)為謚因以為族官有世功則有官族邑亦如
之
周禮太宰乃施典于邦國而建其牧立其監設其參傅其伍陳
其殷置其輔(侯伯有功德者加命作州長謂之牧所謂八命作牧者監謂公侯伯子男各監一國書曰王啟)
(監厥亂為民參謂卿三人伍謂大夫五人殷衆也謂衆士也王制諸侯上士二十有七人其中士下士各居其上之三分)
(輔府史庶人在官者)乃施則於都鄙而建其長立其两設其伍陳其殷
置其輔(長謂公卿大夫王子弟食采邑者)乃施灋於官府而建其正立其貳
設其攷陳其殷置其輔(正謂冡宰司徒宗伯司馬司寇司空也貳謂小宰小司徒小宗伯小司馬)
(小司寇小司空也考成也佐成事者謂宰輔鄉師軍司馬士師也司空亡未聞其考)
傳昭公四年叔孫豹卒杜洩將以路葬且盡卿禮南遺謂季孫
曰叔孫未乘路葬焉用之且冡卿無路介卿以葬不亦左乎
季孫曰然使杜洩舍路不可曰夫子受命於朝而聘於王王
思舊勲而賜之路復命而致之君君不敢逆王命而復賜之
使三官書之吾子為司徒實書名夫子為司馬與工正書服
孟孫為司空以書勲今死而弗以是弃君命也書在公府而
弗以是廢三官也若命服生弗敢服死又不以將焉用之乃
使以葬
前漢食貨志易稱天地之大德曰生聖人之大寳曰位何以守
位曰仁何以聚人曰財財者帝王所以聚人守位飬成羣生
奉順天德治國安民之本也故曰不患寡而患不均不患貧
而患不安盖均無貧和亡寡安亡傾是以聖王域民築城郭
以居之制廬井以均之開市肆以通之設庠序以教之士農
工商四民有業學以居位曰士闢土殖榖曰農作巧成器曰
工通商鬻貨曰商聖王量能授事四民陳力受職故朝亡廢
官邑亡敖民地亡曠土理民之道地著為本故必建步立畮
正其經界六尺為步步百為畮畮百為夫夫三為屋屋三為
井井方一里是為九夫八家共之各受私田百畮公田十畮
是為八百八十畮餘二十畮以為廬舍出入相友守望相助
疾病相救民是以和睦而教化齊同力役生産可得而平也
民受田上田夫百畝中田夫二百畝下田夫三百畝歲耕種
者為不易上田休一歲者為一易中田休二歲者為再易下
田三歲更耕之自爰其處農民戶人已受田其家衆男為餘
夫亦以口受田如比士工商家受田五口乃當農夫一人此
謂平土可以為法者也若山林藪澤原陵淳鹵之地各以肥
磽多少為差有賦有稅稅謂公田什一及工商衡虞之入也
賦共車馬甲兵士徒之役充實府庫賜予之用稅給郊社宗
廟百神之祀天子奉飬百官禄食庶亊之費民年二十受田
六十歸田七十以上上所飬也十歲以下上所長也十一以
上上所疆也種穀必雜五種以備災害田中不淂有樹用妨
五榖力耕數耘收穫如寇盗之至還廬樹桑菜茹有畦瓜瓠
果蓏殖于疆埸鷄豚狗彘母先其時女修蠶織則五十可以
衣帛七十可以食肉在壄曰廬在邑曰里五家為鄰五鄰為
里四里為族五族為黨五黨為州五州為鄉鄉萬二千五百
戶也隣長位下士自此以上稍登一級至鄉而為卿也扵里
有序而鄉有庠序以明教庠則行禮而視化焉春令民畢出
在壄冬則畢入於邑其詩曰四之日舉趾同我婦子饁彼南
畮又曰十月蟋蟀入我牀下嗟我婦子聿為改歲入此室處
所以順隂陽備寇賊習禮文也
傳昭四年鄭子産作丘賦國人謗之曰其父死於路已為蠆尾
以令於國國將若之何子寬以告子產曰何害苟利社稷死
生以之且吾聞之為善者不改其度故能有濟也民不可逞
度不可改詩曰禮義不愆何恤於人言吾不遷矣渾罕曰國
氏其先亡乎君子作法於凉其敝猶貪作法於貪敝將若之
何姬在列者蔡及曹滕其先亡乎偪而無禮鄭先衛亡偪而
無法政不率法而制於心民各有心何上之有
傳哀公十一年季孫欲以田賦(丘賦之法因其田財通出馬一匹牛三頭今欲别其田及家財)
(各為一賦故言田賦)使冉有訪諸仲尼仲尼曰丘不識也三發卒曰子
爲國老待子而行若之何子之不言也仲尼不對而私扵冉
有曰君子之行也度扵禮施取其厚事舉其中歛從其薄如
是則以丘亦足矣(丘十六井出戎馬一匹牛三頭是賦常法)若不度扵禮而貪冐
無厭則雖以田賦將又不足且子季孫若欲行而法則周公
之典在若欲苟而行又何訪焉弗聽(論語哀公問扵有若曰年饑用不足如之何有)
(若對曰盍徹乎曰二吾猶不足如之何其徹也對曰百姓足君孰與不足百姓不足君孰與足)
尚書若古有訓蚩尤惟始作亂延及于平民罔不寇賊䲭義姦
宄奪攘嬌虔苗民弗用靈制以刑惟作五虐之刑曰法殺戮
無辜爰始滛為劓刵㭬黥越兹麗刑并制罔差有辭民興胥
漸泯泯棼棼罔中于信以覆詛盟虐威庶戮方告無辜于上
上帝監民罔有馨香德刑發聞惟腥皇帝哀矜庶戮之不辜
報虐以威遏絶苗民無世在下乃命重黎絶地天通罔有降
格羣后之逮在下明明棐常鰥寡無盖皇帝清問下民鰥寡
有辭于苗德威惟畏德明惟明乃命三后恤功于民伯夷降
典折民惟刑禹平水土主名山川稷降播種農殖嘉榖三后
成功惟殷于民士制百姓于刑之中以教祗德穆穆在上明
明在下灼于四方罔不惟德之勤故乃明于刑之中率乂于
民棐彛(穆王訓夏贖刑王享國百年耄荒度作刑以詰四方)
傳昭公六年三月鄭人鑄刑書叔向使詔子産書曰始吾有虞
於子今則已矣昔先王議事以制不為刑辟懼民之有爭心
也猶不可禁禦是故閑之以義紏之以政行之以禮守之以
信奉之以仁制爲禄位以勸其從嚴斷刑罰以威其淫懼其
未也故誨之以忠聳之以行教之以務使之以和臨之以敬
涖之以疆斷之以剛猶求聖哲之上明察之官忠信之長慈
惠之師民扵是乎可任使也而不生禍亂民知有辟則不忌
扵上並有争心以徵於書而徼幸以成之弗可為矣夏有亂
政而作禹刑商有亂政而作湯刑周有亂政而作九刑三辟
之興皆叔世也今吾子相鄭國作封洫立謗政制參辟鑄刑
書將以靖民不亦難乎詩曰儀式刑文王之德日靖四方又
曰儀刑文王萬邦作孚如是何辟之有民知争端矣將棄禮
而徵於書錐刀之末將盡争之亂獄滋豊賄賂並行終子之
世鄭其敗乎
周禮凡制軍萬有二千五百人為軍王六軍大國三軍次國二
軍小國一軍軍將皆命卿二千有五百人為師師帥皆中大
夫五百人為旅旅帥皆下大夫百人爲卒卒長皆上士二十
牛十二頭甲士三人卒七十二人干戈備具是謂乘馬之法
(鄭氏曰甲士在車上也)一同百里提封萬井(李竒曰提舉也舉四封之內也)除山川沈
斥城池邑居園圃術路三千六百井(如淳曰術大道也師古曰川謂水之通流者也)
(沈謂居深水之下也斥鹹鹵之地)定出賦六千四百井戎馬四百匹兵車百
乘此卿大夫采地之大者也(師古曰采官也因官食地故曰采地)是謂百乘之
家一封三百一十六里提封十萬井定出賦六萬四千井戎
馬四千匹兵車千乘此諸侯之大者也是謂千乘之國天子
畿方千里提封百萬井定出賦六十四萬井戎馬四萬匹兵
車萬乘故稱萬乘之主戎馬車徒干戈素具春振旅以搜夏
拔舍以苗秋治兵以獮冬大閱以狩皆扵農隙以講事焉五
國為屬屬有長十國為連連有帥三十國為卒卒有正二百
一十國為州州有牧連帥比年簡車卒正三年簡徒羣牧五
載大簡車徒此先王為國立武足兵之大略也周道衰法度
&KR2330;至齊桓公任用管仲而國富民安桓公問行伯用師之道
管仲曰公欲定卒伍修甲兵大國亦將修之而小國設備則
難以速得志矣扵是乎乃作内政而寓軍令焉故卒伍定乎
里而軍政成乎郊連其什伍居處同樂死生同憂禍福共之
故夜戰則其聲相聞晝戰則其目相見緩急足以相死其教
以成外攘夷狄内尊天子以安諸夏齊桓既没晉文接之亦
先定其民作被廬之法緫帥諸侯迭為盟主然其禮已頗僭
差又隨時苟合以求欲速之功故不能充王制二伯之後䆮
以陵夷至魯成公作丘甲哀公用田賦蒐狩治兵大閱之事
皆失其正春秋書而譏之以存王道於是師旅亟動百姓罷
敝無㐲節死難之誼孔子傷焉曰以不教民戰是謂棄之故
稱子路曰由也千乘之國可使治其賦也而子路亦曰千
乘之國攝乎大國之間加之以師旅因之以饑饉由也為之
比及三年可使有勇且知方也治其兵賦教以禮義之謂也
杜預釋例曰天有列宿之號地有山川之名尚矣與人倫並今
其遺文禹貢及山海經載其大略(大史公曰禹本紀言河山崑崙其高二千五百餘里)
(日月所相避隠為光明也其上有醴泉瑶池今自張騫使大夏之後也窮河源惡暏本紀所謂崑崙者乎故言九州山川)
(尚書近之矣至禹本紀山海經所有怪物余不敢言之也)而春秋經國邑之名又詳然書
契以来其名號處所因緣改變加以四方之語音聲有椘夏
文字有異同或一地二名二地一名或他國之人錄得他國
田邑縣以為已屬既難綜練且多繆誤疑闕似是而非似非
而是者甚衆非精敏兼通不能奄濟其始終以獨見於千載
之表也六合之内山川國邑道涂關津春秋多見其事盟會侵
伐各有所趣周旋迂直可得而推日月遠近可得而校然詳
而究之非書無以志古非圖無以志形坐乎堂宇之内瞻天
下之廣居究古今之委曲可以行可以言可以鑑可以觀多
識山川分野之别賢愚成敗得失之跡雖千載之外若指諸
掌圖書之謂也
杜預序春秋者魯史記之名也記事者以事繋日以日繋月以
月繋時以時繋年所以紀遠近别同異也故史之所記必表
年以首事年有四時故錯舉以為所記之名也周禮有史官
掌邦國四方之事逹四方之志諸侯亦各有國史大事書之於
策小事簡牘而巳孟子曰楚謂之檮杌晉謂之乘而魯謂之
春秋其實一也仲尼因魯史策書作經左丘明以為經者不
刊之書也故傳或先經以始事或後經以終義或依經以辯
理或錯經以合異隨義而發其例之所重舊史遺文略不盡
舉非聖人所修之要故也身為國史躬覧載籍必廣記而備
言之其文緩其旨遠將令學者原始要終尋其枝葉究其所
窮優而柔之使自求之饜而飫之使自趋之若江海之浸膏
澤之潤渙然冰釋怡然理順然後為得也(啖子曰左氏比餘傳其功最高博采)
(諸家叙事尤備令百代之下見本末又汎論大義得其本源觧三數條大義亦以原情為說欲令後人推此以及餘事)
(趙子曰論語云左丘明耻之丘亦恥之丘明者盖夫子以前賢人)
滎陽公發明義理鄭伯入許許莊公奔衛鄭伯使許大夫百里
奉許叔以居許東偏使公孫獲處許西偏曰凡而噐用財賄
無寘於許我死乃亟去之君子謂鄭莊公扵是乎有禮禮經
國家定社稷序民人利後嗣者也許無刑而伐之服而舍之
度德而處之量力而行之相時而動無累後人可為知禮矣
孟子曰春秋無義戰彼善於此則有之矣征者上伐下也敵
國不相征也而左氏以爲有禮異乎吾所謂有禮者也(滎陽公吕)
(氏諱希哲發明義理公之遺書)
上蔡謝先生良佐與胡文定公安國書春秋之學曏見河南先
生言湏要廣見諸家說因能熟讀左氏爲佳人之情偽文章
根本備於是矣自昔有志之士未有不玩心扵此者
周
隐元年宰咺歸賵(平王)鄭以王師伐衛祭伯来非王命
鄭武公莊公爲平王卿士王貮于虢鄭怨周鄭交質隐三年王
崩平王孫桓王林立將畀虢公政鄭取周麥禾(六年鄭始朝周王不禮焉)
(八年虢公忌父始作卿士于周)
求&KR0608;(隐二)求庫(桓十五)求金(文九)
四年石厚問定君於石子石子曰王覲爲可五年曲沃伐翼
王使尹氏武氏助之秋曲沃叛王王命虢伐曲沃立翼侯
六年京師告饑公爲之請糴於宋衛齊鄭
周之東遷晉鄭焉依(宣十二年隨季對椘曰昔平王命我先君文侯曰與鄭夾輔周室)
七年戎伐凡伯于椘丘以歸(戎朝發幣于公卿凡伯弗賓)鄭公子忽在王
所陳侯請妻之
八年鄭伯以齊人朝王
九年宋公不王鄭伯為王左卿士以王命討之蔡人衛人
郕人不會王命鄭齊討之
十一年鄭伯使公孫獲處許西偏曰王室而既卑矣周之子
孫日失其序夫許大岳之&KR1015;也天而既厭周德矣吾其能與
許争乎
王取鄔劉蔿邘之田于鄭而與鄭人蘇忿生之田(蘇氏叛王十二邑王弗能)
(有)
桓四年王師秦師圍魏
五年王使仍叔之子来聘弱也王奪鄭伯政鄭伯不朝蔡
衛陳從王伐鄭祝𥅆射王中肩
六年紀侯来朝請王命以求成于齊公告不能
八年祭公逆王后于紀
七年鄭齊衛伐盟向王遷盟向之民于郏
七年曲沃伯誘晉小子侯殺之八年王命虢仲立晉哀侯
之弟緡于晉九年虢仲苪伯梁伯荀侯賈伯伐曲沃
十年虢仲譖其大夫詹父扵王詹父有辭以王師伐虢虢公
出奔虞
經十五年桓王崩子莊王立(佗)
十八年周公欲弑莊王而立王子克辛伯告王遂與王殺周
公黑肩王子克奔燕
莊元年錫桓公命三年五月葬桓王(注七年乃葬)五年公會齊
宋陳蔡伐衛納惠公六年王人子突救衛衛侯入
十二年莊王崩子僖王立(胡齊)經傳不書
十四年齊請師于周單伯會伐宋
十六年王使虢公命曲沃伯以一軍為晉侯魯莊三年經書
葬桓王自此以来周有莊王又有僖王崩葬皆不見于經傳
王室微弱不能復自通於諸侯故傳因周公忌父之事而見
惠王(莊十六年注)
十七年僖王崩子惠王(閬)立傳經不書
十八年虢公晉侯朝惠王虢晉鄭使原莊公逆王后于陳實
惠后
初王姚嬖于莊王生子穨有寵莊十九年蘇子以衛師燕師
伐周立子穨二十年鄭以王處于櫟二十一年鄭虢納王殺
王子穨(王與鄭鞶鑑與虢爵鄭伯始惡於王)
三十年王命虢公討樊皮虢公執樊仲皮歸于京師
僖五年王召鄭伯逃齊盟(齊會王世子于首止)晉滅虞歸其職貢於王
七年齊侯修禮於諸侯官受方物惠王崩子襄王鄭立襄王
惡大叔帶之難不發喪而告難于齊八年諸侯盟洮謀王室
襄王定位而後發喪
十年蘇子叛王即狄又不能扵狄狄滅温
十一年王子帶召戎伐京師入王城焚東門秦晉伐戎以救周
十二年王子帶奔齊冬齊侯使管夷吾平戎于王二十二年
王子帶自齊復歸于京師召之也(二十四年)鄭伐滑王使伯服游
孫伯請滑鄭伯執二子王以狄伐鄭以其女為后王子帶
通狄后以狄師攻王王出適鄭處于汜大叔以隗氏居于温
二十五年晉侯納王殺大叔晉侯請隧弗許曰王章也未有
代德而有二王亦叔父之所惡也與之陽樊温原攅茅之田
二十六年臧孫見楚子玉道之伐齊宋以其不臣也
二十八年晉侯作王宫于踐土(襄王聞晉戰勝自往勞之)七月天王狩于河
陽
文元年晉襄公朝王于温
三年晉以江故告於周王叔桓公晉陽處父伐楚救江
五年正月王使榮叔歸含且賵三月葬我小君成風王使召昭
公来會葬
八年襄王崩子頃王(壬)立
九年二月叔孫得臣如京師辛丑葬襄王(卿共葬事禮也)
十四年頃王崩子匡王班立周公閱與王孫蘇争政不赴匡
王叛王孫蘇使尹氏與𥅆啟訟周公于晉趙宣子平王室而
復之(成十一年郤至與周争鄇田王命劉康公单襄公訟請晉)
宣二年匡王崩見經弟定王瑜立
三年椘子觀兵周疆問鼎(定王)
七年王叔桓公臨黑壤之盟
十五年王孫蘇與召氏毛氏争政殺召公戴及毛伯衛十六年
晉侯使士會平王室(為毛召之難故王室復亂)
成元年晉平戎于王劉康公徼戎將遂伐之叔服曰背盟而欺
大國此必敗王師敗績於茅戎
二年晉侯使鞏朔獻齊捷于周王不見(甥舅不獻功鞏伯未有職司於王室)王以
鞏伯宴而私賄之五年十一月己酉定王崩子簡王夷立
十一年周公椘與伯與争政十二年周公出奔晉
十三年公及諸侯朝王遂從劉康公成肅公會晉侯伐秦襄
元年簡王崩子靈王泄心立
五年王使王叔陳生愬戎于晉(王叔貮於戎晉人執之)
十年晉滅偪陽偪陽妘姓也使周内史選其族嗣納諸霍人
王叔陳生與伯輿争政晉平王室王叔與伯輿訟焉王叔奔晉
十四年王使劉定公賜齊侯命(將昏於齊故也)
二十四年齊人城郏(郟王城也扵是穀雒闘毁王宫齊叛晉欲求媚扵天子故為王城之)
二十六年晉韓宣子聘於周王使請事對曰晉士𧺫將歸時事
扵宰旅無他事矣王聞之曰韓氏其昌阜于晉乎辭不失舊
襄公二十八年靈王崩子景王貴立
二十九年葬靈王鄭上卿有事子展使印叚往伯有曰弱不
可子展曰與其莫往弱不猶愈乎
天王殺其弟佞夫王子瑕奔晉
昭九年周甘人與晉閻嘉争閻田晉梁丙張趯率隂戎伐潁王
使詹桓伯辭於晉叔向謂宣子曰王辭直宣子說王有姻喪
使趙成如周弔且致閻田與禭
十七年晉侯使屠蒯如周請有事於雒與塗三塗萇宏曰其
伐戎乎乃警戎偹晉滅陸渾周大獲
十八年周毛得殺毛伯過
王子朝有寵於景王昭二十二年王崩王子朝作亂劉子單子
逆悼王(王子猛)于莊宫以歸王子還(子朝黨)夜取王以如莊宫單
子出王子還奉王以追單子盟而復單子殺還子朝奔京鞏
簡公甘平公敗績于京(爲子朝敗)單子以王次子皇晉納王于王
城十一月王子猛卒敬王即位二十三年王子朝入于尹单
子劉子以王如劉王子朝入于主朝天王居於狄泉尹氏立
王子朝二十六年晉知躒趙鞅帥師納王十一月晉師克鞏
召伯盈逐王子朝王子朝奉周之典籍以奔楚王入于成周
二十七年十二月晉籍秦致諸侯之戍于周三十二年王使
富辛如晉請城成周范獻子曰與其戍周不如城之雖有後
事晉勿與知可也十一月晉魏舒韓不信今諸侯之大夫令
城成周定元年城成周定五年王人殺子朝于楚定六年周
儋翩率王子朝之徒因鄭人將以作亂于周晉閻没戍周且
城胥靡十二月天王處于姑蕕辟儋翩之亂也七年周儋翩
入于儀栗以叛四月單武公劉桓公敗尹氏于窮谷冬十一
月單子劉子逆王于慶氏晉藉秦逆王已已王入于王城八
年二月单子伐榖城劉子伐儀栗辛卯单子伐簡城劉子伐
盂以定王室
十六年衛莊公立使鄢武子告扵周王使单平公對曰余嘉乃
成世復爾禄次
十九年冬叔青如京師敬王崩故也
畿内諸侯
隐元年祭伯隐七年凡伯隐十一年蘇氏
桓四年渠伯桓五年周公桓十八年辛伯
莊元年單伯莊十八年原莊公原伯莊十九年邊伯
莊二十七年召伯莊三十年樊仲皮僖二十四年甘昭
公毛伯昭九年詹伯
齊
齊小白入于齊公伐齊納子紏戰于乾時敗績鮑叔帥師来言
請討子紏受𬋩召𬋩仲請囚及堂阜而脫之歸而以告曰管
夷吾治扵高徯使相可也公從之齊伐我戰長勺齊敗績六
月齊師宋師次于郎公敗宋師于乘丘齊師乃還(莊九年)
(莊十年)
齊侯之入也諸侯皆賀譚不至冬齊師滅譚(莊十年)
會于北杏(十二年齊宋陳蔡邾)以平宋亂(宋萬)遂人不至齊人滅遂而
戍之冬公會齊侯盟于柯(始及齊平)齊陳曹伐宋(宋背北杏)請師於周
單伯會之取成而還冬單伯會齊侯宋衛鄭于鄄
齊侯宋陳衛鄭會于鄄齊始覇也秋諸侯為宋伐郳(宋王兵序齊上)鄭
人間之而侵宋(莊十五年)宋齊衛伐鄭(宋王兵)秋楚伐鄭冬會齊侯
宋陳衛鄭許滑滕同盟于幽鄭成也王命曲沃伯為晉侯(十六)
(年)齊人執鄭詹鄭不朝也夏齊人殱于遂(十七年)齊宋陳伐我
西鄙(公子結及齊衆盟)王子頽作亂(十九年)夏王處于櫟冬齊人伐戎
(二十年)虢鄭納王殺王子頽(二十一年)陳公子完奔齊使為二正秋
及齊高傒盟于防冬公如齊納幣(二十二年)荆人来聘十二月公
會齊侯盟于扈(二十三年)戎侵曹(二十四年)公伐戎秋公會宋人齊人
伐徐(宋主兵二十六年)公會齊侯宋陳鄭同盟于幽陳鄭服也王
使召伯廖賜齊侯命且請伐衛(賜命為侯伯二十七年)齊人伐衛衛敗
績數之以王命取賂而還椘伐鄭公會齊宋救鄭椘師夜遁
(二十八年)鄭侵許(二十九年)齊人降鄣(三十年)是年冬公及齊侯遇于
魯濟齊人伐山戎以其病燕故也齊侯来獻戎捷(三十一年)春城
小穀為管仲也(公感齊桓之德故為管仲城私邑)齊侯為楚伐鄭之故請會
于諸侯宋公請先見遇于梁丘(三十一年)
狄伐邢管仲曰請救邢以從簡書齊人救邢八月公及齊侯盟
于落姑請復季友齊侯召諸陳冬齊仲孫湫来省難(公曰魯可取乎)
(仲孫湫對曰犹秉周禮)晉侯滅耿滅霍滅魏(閔元年)齊人遷陽秋齊人殺
哀姜(弑閔公)冬齊高子来盟十二月狄入衛衛之遺民立戴公
以廬于曹齊戍曹歸公乘馬祭服五稱牛羊豕雞狗皆三百
與門材歸夫人魚軒重錦三十兩(二年)齊師宋師曹師次
于聶北救邢邢人潰出奔師師遂逐狄人遷邢于夷儀諸侯
城之(邢遷如歸衛國忘亡)楚伐鄭鄭即齊故也八月公會齊宋曹邾于
檉謀救鄭也(僖元年)諸侯城楚丘而封衛焉秋齊侯宋公江黃
盟于貫服江黃也齊寺人貂始漏師于多魚(僖元年)秋齊侯宋
江黃會于陽榖謀伐椘也楚人伐鄭(僖元年)公會齊侯宋陳衛
鄭許曹侵蔡(嫁蔡姬)蔡潰遂伐楚次于陘楚屈完来盟于師
盟于召陵執陳轅濤塗(誤軍道)秋江人黃人伐陳十二月公孫
兹會齊宋鄭許曹侵陳陳成歸轅濤塗(召陵陳諸侯之師與屈完觀之曰以此衆)
(戰誰能禦之)五年夏公及齊侯宋陳衛鄭許曹會王世子于首止
鄭伯逃歸不盟(惠王以惠后故將廢太子鄭而立王子帶故齊桓帥諸侯會王太子以定其位王恨齊桓)
(定太子之位故召鄭伯使叛齊也)楚人滅弦十二月晉滅虢還襲虞滅之六
年夏公會齊侯宋陳衛曹伐鄭圍新城楚子圍許以救鄭諸
侯救許乃還七年齊伐鄭七月公會齊侯宋陳鄭世子華盟
于寗母謀鄭也齊侯修禮於諸侯諸侯官受方物(諸侯官司各於齊受)
(其方所當貢天子之物)鄭太子華言扵齊侯若去洩孔子人氏之族我
以鄭為内臣將許之管仲諫齊侯辭焉冬鄭伯請盟于齊
八年正月公會王人齊侯宋衛許曹陳盟于洮謀王室也鄭
伯乞盟請服也(王人會洮還而後襄王定位發喪)九年夏公會宰周公齊侯
宋衛鄭許曹于葵丘九月諸侯盟于葵丘王使宰孔賜齊侯
胙命無下拜齊侯下拜登受宰孔先歸遇晉侯曰可無會也
齊侯不務德而勤遠略故北伐山戎南伐椘西為此會也東
略之不知西則否矣晉侯乃還是年齊侯以諸侯之師伐
晉及高梁而還討晉亂也齊隰朋帥師會秦師納晉惠公十
年周公忌父王子黨會齊隰朋立晉侯(晉侯殺里克以說)夏齊侯許
男伐北戎十一年王子帶召戎伐京師秦晉伐戎以救周十
二年諸侯城衛楚丘之郛懼狄難也夏楚滅黃冬使管仲平
戎于王隰朋平戎于晉王以上卿之禮饗管仲管仲辭下卿
之禮而還十三年春狄侵衛公會齊侯宋陳會鄭許曹于鹹
淮夷病杞故且謀王室也秋為戎亂故諸侯戍周十四年諸
侯城緣陵而遷杞焉有闕(闕謂噐用不具城池未固而去)秋狄侵齊鄭十五
年楚人伐徐徐即諸夏故也三月公會齊侯宋陳衛許曹盟
于牡丘遂次于匡公孫敖帥師及諸侯之大夫救徐七月齊
師曹師伐厲以救徐也冬宋人伐曹楚人敗徐于婁林秦獲
晉侯十六年夏齊伐厲不克救徐而還王以戎難告于齊齊
徵諸侯而戍周十二月公會齊侯宋陳衛鄭許邢曹于淮謀
鄫且東略也城鄫役人病有夜登丘而呼曰齊有亂不果城
而還十七年齊人為徐伐英氏以報婁林之役夏滅項齊人
以為討而止公齊侯多内寵與管仲属孝公扵宋襄公以為
太子管仲卒五公子皆求立十月乙亥齊桓公卒易牙入與
寺人貂因内寵以殺羣吏而立公子無虧孝公奔宋十二月
乙亥赴辛巳夜殯十八年宋襄公伐齊立孝公
晉
僖二十四年正月秦伯納晉公子重耳子犯授璧請亡二月入
于晉師殺懷公于高梁寺人披竪頭湏求見二十五年秦伯
將納王狐偃言于晉侯曰求諸侯莫如勤王晉侯辭秦師而
下納王殺大叔請隧弗許與之陽樊温原攅茅之田陽樊不
服圍之(取其土出其民)冬晉侯圍原原降趙衰為原大夫二十六年
宋叛楚即晉二十七年楚子陳蔡鄭許圍宋晉狐偃曰若伐
曹衛楚必救之則齊宋免矣(前年楚使申叔侯戍穀以逼齊)扵是蒐于被廬
作三軍謀元帥趙衰曰郤榖可可使狐偃將上軍讓扵狐毛
而佐之命趙衰為卿讓扵欒枝先軫作執秩以正其官二十
八年春晉侯侵曹伐衛取五鹿二月郤穀卒原軫將中軍(先軫)
(以下軍佐超將中軍)衛人出其君以說于晉楚人救衛不克晉侯圍曹
入之(稱舍于墓)宋人告急先軫曰使宋舍我而賂齊秦藉之告楚
我執曹君而分曹衛之田以賜宋人楚爱曹衛必不許也喜
賂怒頑能無戰乎椘子使申叔去榖使子玉去宋子玉請戰
王少與之師子玉告晉曰請復衛侯而封曹臣亦釋宋之圍
先軫曰不如私許復曹衛以擕之執宛春以怒楚曹衛告絶
扵楚子玉怒從晉師晉師退三舍(子犯曰報楚惠君退臣犯曲在彼矣)四月晉
侯齊宋秦及楚戰于城濮楚師敗績是月至于衡雍作王宫
于踐土(襄王聞晉戰勝自往勞之)晉侯及鄭伯盟五月王策命晉侯爲侯
伯王子虎盟諸侯于王庭(公會晉侯齊宋蔡鄭衛莒衛侯奔椘使叔武受盟)六月晉
人復衛侯七月振旅愷以入于晉冬公會晉侯齊宋蔡鄭陳
莒邾秦于温晉人執衛侯歸之于京師(衛侯殺叔武元咺訟于晉)天王狩
于河陽晉侯以諸侯見諸侯遂圍許(再會不至)復曹伯晉侯作三
行以禦狄二十九年公會王子虎晉狐偃齊宋陳蔡秦盟于
翟泉(尋踐土之盟)三十年晉人侵鄭夏狄侵齊(間晉之有鄭虞)晉侯使醫
衍酖衛侯寗俞貨醫使薄其酖不死秋乃釋衛侯九月晉侯
秦伯圍鄭(以無禮于晉)秦伯與鄭人盟戍之乃還晉侯亦去之介
人侵蕭三十一年春取濟西田(晉分曹田以賜鲁)秋晉蒐于清原作
五軍以禦狄趙衰為卿(罷三行)冬狄圍衛衛遷於帝丘三十二
年楚鬪章請平于晉陽處父報之晉椘始通夏衛人侵狄
秋衛人及狄盟卒冬晉文公卒
三十三年四月晉人及姜戎敗秦師于殽(襄公)秋晉人敗狄於箕
(先軫死狄)先且居將中軍晉陳鄭伐許楚令尹子上侵陳蔡陳
蔡成晉陽處父侵蔡子上救蔡陽處父歸文二年晉侯及秦師
戰于彭衙秦師敗績六月盟于垂隴冬晉伐秦取彭衙三年
秦伐晉取王官封殽尸遂覇西戎四年曹伯如晉會正秋晉
伐秦圍邧新城五年晉趙成子卒六年晉趙盾將中軍(夷之)
(蒐易三帥)夏秦穆公卒八月晉襄公卒霊公少晉人欲立長君趙
盾如秦逆公子雍
文七年趙盾畏偪乃立靈公敗秦師于令狐八月諸侯盟于扈
八年晉歸匡戚之田于衛夏秦伐晉取武城九年陳鄭服楚
十年晉伐秦取少梁夏秦伐晉取北徵十二年冬秦伯伐晉
取羈馬晉禦之于河曲出戰交綏秦師夜遁復侵晉入瑕十
四年公會宋公陳衛鄭許曹晉趙盾同盟于新城從于楚者
服故也(陳鄭宋衛)十五年郤缺入蔡十一月晉侯宋衛蔡陳鄭許
曹盟于扈謀伐齊齊賂晉故不克十七年晉荀林父衛陳鄭
人伐宋六月晉侯合諸侯于扈不見鄭伯鄭人為書以告趙
宣子晉鞏朔行成于鄭十月鄭太子夷為質于晉宣元年鄭
受盟于楚秋楚侵陳宋(受盟于晉)晉趙盾伐鄭(楚囚晉觧楊晉乃還)晉侯侈
故不競于椘二年秦伐晉圍焦(報元年伐崇)晉靈公不君趙盾驟
諫晉侯伏甲攻之盾出奔趙穿弑靈公盾未出山而復使趙
穿逆公子黑臀于周立之
宣三年春晉侯伐鄭(成公)鄭及晉平五年晉伐陳(陳及楚平)楚伐鄭晉
荀林父救鄭六年晉衛侵陳七年鄭及晉平諸侯會于黑壤
(冬盟王叔桓公臨之)八年春白狄會晉伐秦郤缺為政冬陳及晉平楚
伐陳取成而還九年晉侯宋衛鄭曹會于扈晉侯卒于扈
十年六月鄭及楚平晉宋衛曹伐鄭(景公)取成而還冬楚師伐鄭
晉士會救鄭逐楚師于潁北諸侯之師戍鄭十一月陳鄭服
椘十二年六月晉荀林父救鄭及椘子戰于邲晉師敗績
秋晉師歸林父請死晉侯欲許之士貞子諫晉侯使復其位
十四年晉侯伐鄭告於諸侯蒐焉而還中行桓子之謀也(鄭人)
(懼使子張代子良于椘)十五年六月晉滅赤狄潞氏秦人伐晉(魏顆敗秦師於)
(輔氏)十六年晉士會滅赤狄甲氏獻狄俘晉侯請于王以黻冕
命士會將中軍且為太傅十七年八月晉范武子請老郤克
為政十八年晉衛伐齊齊侯會晉侯盟于繒成二年六月季
孫行父會晉郤克衛曹及齊師戰于鞌齊師敗績七月及齊
國佐盟于袁婁冬椘侵衛魯晉辟楚畏其衆也三年公會晉侯
宋衛曹伐鄭(鄭敗晉偏軍于兵輿)四年椘伐許晉欒書將中軍救許伐
鄭楚子反救鄭五年鄭請成于晉十二月公會晉侯齊宋衛
鄭曹杞邾同盟于蟲牢鄭服也六年三月晉侵宋(辭會)四月晉遷
於新田六月楚伐鄭晉欒書救鄭與楚師遇于繞角楚師還
晉師遂侵蔡楚救蔡晉師還七年楚伐鄭諸侯救鄭申公巫
臣通吴于晉八年晉欒書侵蔡遂侵椘九年正月公會晉侯
齊宋衛鄭曹莒𣏌同盟于蒲(為歸汶陽之田故諸侯貮于晉晉人懼尋盟)秋晉人執
鄭伯伐鄭(鄭伯會楚於鄧)晉歸鍾儀於椘使求成冬十一月秦人白
狄伐晉諸侯貳故也十二月椘子使公子辰如晉修好十年
晉侯有疾五月立太子州蒲為君會齊宋魯衛曹伐鄭歸鄭
伯六月晉侯卒
十一月冬宋元如椘遂如晉合晉椘之成(厲公)秦晉為成秦伯歸
而背晉成十二年晉會楚公子罷盟扵晉鄭伯如晉聽成夏公
會晉侯衛侯扵瑣澤成故也十三年晉侯使吕相絶秦五月
公會晉侯宋衛鄭曹邾滕伐秦(敗秦麻隊)十五年楚背晉盟侵鄭
衛會吴於鍾離始通吴也十六年鄭叛晉從椘晉侯伐鄭楚
子救鄭范文子曰吾先君之亟戰也有故秦狄齊楚皆彊今
三彊服矣盍釋楚以為外懼六月晉侯及楚子鄭伯戰于鄢
陵楚師敗績秋公會晉侯齊衛宋華元邾于沙隨(不見公)公會
尹子單子晉侯齊國佐邾伐鄭侵陳遂侵蔡十七年鄭侵晉
虛滑夏公會尹子單子晉侯齊宋衛曹邾伐鄭六月同盟于
柯陵楚救鄭諸侯還冬公會单子晉侯宋衛曹齊邾伐鄭楚
救鄭諸侯還十八年正月晉欒書中行偃弒厲公逆周八子
于京師而立之
是年二月晉悼公即位于朝夏晉侯使士匄来聘(拜公朝)冬楚伐
宋韓獻子為政晉侯師于台谷以救宋遇椘師于靡角之谷
楚師還十二月仲孫蔑會晉侯宋衛邾齊同盟于虚朾襄元
年仲孫蔑會晉欒黶宋衛曹莒邾滕薛圍宋彭城彭城降晉
五月晉伐鄭侵楚秋楚侵宋二年鄭伐宋六月晉宋衛侵鄭
七月仲孫蔑會晉荀罃宋衛曹邾于戚(謀鄭)冬仲孫蔑會晉荀
罃齊宋衛曹邾滕薛小邾于戚遂城虎牢(偪鄭)鄭人乃成三年
六月公會單子晉侯宋衛鄭莒邾齊同盟于鷄澤(逆吴子吴子不至)
陳侯使袁僑如會大夫及袁僑盟冬晉荀罃伐許(不會雞澤)四
年楚侵陳冬陳人圍頓(楚使頓伐陳)晉魏絳和戎五年夏仲孫蔑
孫林父會吴于善道公會晉侯宋陳衛鄭曹莒邾滕薛齊世
子光吴鄫于戚(會吴且命戍陳也)冬戍陳楚子囊伐陳公會晉侯宋
衛鄭曹齊世子救陳六年秋莒人滅鄫十二月齊侯滅莱七
年十月晉韓獻子告老楚子囊圍陳十二月公會晉侯宋陳
衛曹莒邾于鄬陳侯逃歸(服楚)八年春公如晉聽朝聘之數夏
鄭人侵蔡獲蔡公子爕季孫宿會晉侯鄭齊宋衛邾于邢丘
以命朝聘之數冬楚子囊伐鄭鄭及楚平九年秋秦人侵晉
宋冬公會晉侯宋衛曹莒邾滕薛杞小邾齊伐鄭鄭人行成
十二月同盟于戲晉人不得志於鄭以諸侯復侵鄭而還楚
子伐鄭鄭及楚平晉侯歸謀所以息民十年公會晉侯宋衛
曹莒邾薛杞小邾齊世子光會吴于祖遂滅偪陽六月楚子
囊鄭子耳伐宋晉荀罃伐秦報其侵也(侵在九年)秋莒人伐我東
鄙公會晉侯宋衛曹莒邾齊滕薛杞小邾伐鄭十月諸侯之
師城虎牢而戍之晉師滅梧及制鄭及晉平楚子囊救鄭十
一月諸侯之師還鄭而南至於陽陵楚師不退鄭與楚人盟
諸侯之師還侵鄭北鄙而歸楚人亦還十一年夏鄭公孫舍
之帥師侵宋公會晉侯宋衛曹齊莒邾滕薛杞小邾伐鄭七
月同盟于亳城北楚子鄭伯伐宋(楚將伐鄭鄭逆之伐宋)九月公會晉
侯宋衛曹齊莒邾滕薛杞小邾伐鄭會於蕭魚(鄭服)晉侯賜魏
絳鄭樂曰微子寡人無以待戎不能濟河冬秦人伐晉(秦晉戰於)
(櫟晉師敗績)十二年二月莒人伐我東鄙圍台季孫宿帥師救台
遂入鄆冬楚公子貞帥師侵宋十三年荀偃將中軍范宣子
讓其下皆讓十四年正月季孫宿會晉士匄齊宋衛鄭曹莒
邾滕薛杞小邾會吴於向(范宣子數吴伐楚喪退之執莒公子務婁以其通楚使)四月
叔孫豹會晉荀偃齊宋衛鄭曹莒邾滕薛杞小邾伐秦報櫟
之役也及棫林而還衛侯出奔齊晉侯舍新軍莒人侵我東
鄙秋楚公子貞帥師伐吴冬季孫宿會晉士匃宋衛鄭莒邾
于戚(衛立公孫剽因而定之)范宣子假羽毛扵齊而弗歸齊人始貳
十五年夏齊侯伐我北鄙圍成(貳于晉故也)秋邾人伐我南鄙晉
將為會以討邾莒晉侯疾乃止十一月晉悼公卒
十六年春晉平公即位三月公會晉侯宋衛鄭曹莒邾薛杞小邾
於溴梁戊寅大夫盟晉人執莒子邾子以歸(齊高厚逃歸)六月晉
荀偃伐楚楚公子格戰敗于湛阪晉師遂侵方城之外(報十二年)
(侵宋)十八年十月公會晉侯宋衛鄭莒曹邾滕薛杞小邾同圍
齊楚公子午伐鄭十九年晉范匄為政齊及晉平盟于大隧
二十年六月公會晉侯齊宋衛鄭曹莒邾滕薛杞小邾盟于
澶淵(齊服)二十一年秌晉欒盈出奔椘冬公會晉侯齊宋衛鄭
曹莒邾于商任(錮欒氏)二十二年冬公會晉侯齊宋衛鄭曹莒
邾薛杞小邾于沙隨(復錮欒氏)二十三年晉欒盈復入于曲沃(齊侯)
(納之)帥曲沃之甲入絳敗奔曲沃秌齊侯伐衛遂伐晉冬晉人
殺欒盈二十四年會夷儀將以伐齊水不克楚伐鄭諸侯還
救鄭二十五年晉侯會于夷儀伐齊齊人以莊公說七月趙
武為政二十六年秦伯之弟鍼如晉修成(二十四年秦晉為成)衛侯如
晉晉人執而囚之衛人歸衛姬于晉乃釋衛侯二十七年夏
叔孫豹會晉趙武楚屈建秦衛陳鄭許曹于宋秋七月豹及
諸侯之大夫盟于宋(向戍弭諸侯之兵)晉楚之從交相見盟先楚二
十八年夏齊侯陳侯蔡侯北燕伯杞伯胡子沈子白狄朝於
晉宋之盟故(陳侯蔡侯胡子沈子楚属)二十九年仲孫羯會晉荀盈齊高
止宋華定衛世叔儀鄭曹莒滕薛小邾人城𣏌(晉平公杞出也故治杞)
昭元年叔孫豹會晉趙武楚公子圍齊宋衛陳蔡鄭許曹于
虢(讀舊書)十二月趙文子卒(鄭伯如晉弔)二年晉韓起為政晉少姜
卒公如晉晉辭四年楚子使椒舉如晉求諸侯晉侯許之椒
舉遂請昏五年晉韓宣子如楚送女十年七月晉侯彪卒
十一年秋季孫意如會晉韓起齊宋衛鄭曹杞于厥憗(昭公)謀救
蔡也(不果救)晉人使狐父請蔡于楚弗許十二年齊侯衛侯鄭
伯如晉朝嗣君也(投壺齊侯曰寡人中此與君代興)六月荀吴假道于鮮虞
滅肥冬晉伐鮮虞因肥之役也十三年楚公子比自晉歸于
楚弒其君虔於乾谿晉成&KR2791;祁諸侯朝而歸者皆有二心乃
並後會告於吴吴人辭秋公會劉子晉侯齊宋衛鄭曹莒邾
滕薛杞小邾于平丘(治兵于邾南甲車四千乘)公不與盟(邾莒愬于晉)荀吴侵
鮮虞大獲而歸十五年荀吴伐鮮虞克鼓十六年八月晉昭
公卒
昭十七年八月晉荀吴帥師滅陸渾之戎(頃公)二十一年鼓
叛晉二十二年荀吴襲鼓滅之二十六年晉知躒趙鞅帥師
納王二十七年會于扈令戍周且謀納魯昭公也范獻子取
貨于季孫乃辭小國而以難復二十八年晉魏舒為政三十
年六月晉侯去疾卒
三十二年冬仲孫何忌會晉韓不信齊宋衛鄭曹莒薛杞小邾
城成周(定公)定三年鮮虞人敗晉師于平丘蔡侯如晉以其子
元爲質而請伐楚四年公會劉子晉侯宋蔡衛陳鄭許曹莒
邾頓胡滕薛杞小邾齊于召陵侵楚晉荀寅求貨于蔡侯弗
得言於范献子曰中山不服不如辭蔡侯乃辭蔡侯晉於是
乎失諸侯五年陽虎囚季桓子晉士鞅圍鮮虞六年鄭滅許
七年秋齊侯鄭伯盟于鹹徵會于衛衛欲叛晉諸大夫不可
齊侵衛乃盟于瑣八年晉師將盟衛侯于鄟澤涉佗捘衛侯
之手及捥乃叛晉晉人請改盟弗許九年齊侯伐晉夷儀十
年執涉佗以求成于衛衛人不許晉人殺涉佗十一年冬及
鄭平始叛晉也十三年齊侯衛侯次于垂葭使師伐晉濟河
銳師伐河内秋趙鞅入於晉陽以叛冬晉荀寅士吉射入于
朝歌以叛晉趙鞅歸于晉(趙鞅殺邯郸午范氏中行氏伐趙氏趙鞅奔晉陽荀躒韓不信魏曼)
(多奉公以伐范氏中行氏荀寅士吉射奔朝歌韓魏以趙氏為請趙鞅入)哀元年秋齊侯衛侯伐
晉四年齊國夏伐晉取邢任欒鄗逆畤隂人盂壺口五年晉
園桓人荀寅士吉射奔齊六年晉伐鮮虞七年師入邾以邾
子益来(邾茅夷鴻請救吴曰魯弱晉而遠吴)八年宋滅曹十年趙鞅侵齊十三
年夏公會晉侯及吳子于黃池十七年趙鞅圍衛齊救衛簡
子乃還冬晉復伐衛衛人出莊公而與晉平二十年齊人来
徵會夏會于廩邱
齊晉
孟獻子請城虎牢知武子曰罃將復於寡君而請於齊
晉將合諸侯使士匄告齊乞盟(襄三)
晉人將尋盟齊人不可叔向告於齊(昭十三平丘)
宋向戍欲弭諸侯之兵如晉許之如椘亦許之如齊許之告於
秦秦亦許之皆告於小國為會扵宋趙孟曰晉楚齊秦匹也
晉之不能于齊猶楚之不能于秦也(宋盟晉椘之從交相見釋齊秦)
楚
桓二年蔡侯鄭伯會於鄧始懼楚
桓六年楚武王侵隨鬪伯比言於楚子曰吾不得志於漢東也
我則使然(漢東之國隨為大隨張必弃小國)八年楚子合諸侯於沈鹿黃隨
不會讓黃伐隨九年大敗鄧師十一年楚屈瑕將盟貮軫鄖
人軍扵蒲騷將與隨絞州蓼伐楚師莫敖敗鄖師扵蒲騷卒
盟而還十二年屈瑕大敗絞為城下之盟而還十三年楚屈
瑕伐羅大敗莫敖縊于荒谷羣帥囚于冶父以聽刑楚子曰
孤之罪也皆免之莊四年楚武王伐隨卒於樠木之下令尹
莫敖盟隨侯而還
莊六年楚文王伐申還伐鄧(十六年伐鄧滅之)十年敗蔡師于莘以蔡
侯献舞歸十四年楚子滅息以息嬀歸十三年楚入蔡
十六年秋鄭伯自檪入緩告於楚秋楚伐鄭及櫟初楚武王
克權遷於那處及文王即位巴叛楚取那處伐楚莊十九年
楚子禦之敗還鬻拳弗納遂伐黃敗黃師還卒是年堵敖立
莊二十二年弟成王篡立
莊二十三年荆人来聘(成王)二十八年楚令尹子元伐鄭諸侯救
鄭楚師夜遁三十年申公鬪班殺子元鬪榖扵菟爲令尹
自毁其家以舒楚國之難僖元年秋楚伐鄭鄭即齊故也冬
復伐鄭四年諸侯伐楚盟召陵五年楚鬪穀於菟滅弦於是
江黃道栢方睦扵齊皆弦姻也弦子恃之而不事楚故亡六
年楚子圍許以救鄭(五年鄭逃盟從楚今年諸侯討之)諸侯救許乃還冬蔡
穆侯將許僖公以見楚子面縛銜璧黃人不歸楚貢(恃齊)十二
年楚滅黃十五年楚伐徐楚敗徐扵婁林十七年齊桓公
卒十八年鄭伯始朝於楚二十年隨以漢東諸侯叛楚冬楚
鬪榖於莬帥師伐隨取成而還二十一年宋人為鹿上之盟
以求諸侯於楚楚人許之諸侯會宋公於盂楚執宋公以伐
宋冬會於薄以釋之二十二年鄭伯如楚宋公伐鄭楚人伐
宋以救鄭戰於泓宋師敗績(二十三年宋公卒傷於泓故也)二十三楚成得
臣帥師伐陳討其貳於宋也遂取焦夷城頓而還子文以為
之功使為令尹二十四年宋及楚平宋成公如楚二十五年
商密降秦師楚令尹追秦師不及遂圍陳納頓子于頓二十
六年臧文仲如楚乞師道之伐齊宋秌楚滅䕫宋叛楚即晉
冬楚子玉子西伐宋圍緡公以楚師伐齊取榖寘桓公子雍
於榖楚申公叔侯戍之二十七年楚子及諸侯圍宋二十八
年楚子入居於申使申叔去穀使子玉去宋子玉請戰王怒
少與之師四月子玉與晉戰城濮敗績及連糓而死晉侯聞
之喜曰莫予毒也已蒍吕臣實為令尹奉已而已不在民矣
三十二年楚鬪章請平於晉晉楚始通晉文公卒三十三年
晉陳鄭伐許討其貳於楚也文元年楚太子商臣弑成王而
立
文四年楚滅江(穆王)五年秋楚滅六冬楚滅蓼九年范山言於楚
子曰晉君少不在諸侯北方可圖也楚子伐鄭鄭及楚平晉
趙盾魯宋衛許救鄭不及楚師秋楚伐陳陳及楚平冬楚子
使椒来聘十年陳侯鄭伯會楚子于息冬遂及蔡侯次於厥
貉將以伐宋宋逆楚子聽命十一年楚子伐麇十二年羣舒
叛楚夏子孔執舒子平及宗子遂圍巣
文十四年楚莊王立公子燮鬪克作亂以椘子出廬戢黎及叔
麋誘殺之初鬪克囚于秦秦有殽之敗而使歸求成成而不
得志遂作亂十六年楚大饑庸人率羣蠻以叛楚楚人謀徙
於阪高蔿賈曰不可乃出師滅庸盟羣蠻(師叔曰彼驕我怒而可克也先君蚡)
(冐所以服陘隰也)宣元年鄭受盟於楚秋楚侵陳宋(受盟於晉)晉趙盾伐
鄭楚蒍賈救鄭(楚囚晉觧楊晉乃還)二年鄭受命於楚伐宋獲華元晉
趙盾侵鄭楚鬪椒救鄭趙盾去之三年楚子伐陸渾之戎遂
至於雒觀兵於周疆問鼎之大小輕重夏楚人侵鄭鄭即晉
故也四年若敖氏攻王秋戰於臯滸滅若敖氏冬楚子伐鄭
五年楚伐鄭陳及楚平六年楚伐鄭取成而還(厲之役盖在此)七年
鄭及晉平八年楚爲衆舒叛故伐舒蓼滅之盟吴越而還陳
及晉平楚伐陳取成而還九年楚子爲厲之役伐鄭晉郤缺
救鄭鄭伯敗楚師於柳棼十年六月鄭及楚平諸侯伐鄭取
成而還冬楚子伐鄭晉逐楚師十一年春楚子伐鄭夏楚
子陳侯鄭伯盟於辰陵陳鄭服也楚侵宋令尹蒍艾獵(孫叔敖)
城沂冬楚子為陳夏氏亂故伐陳入陳殺夏徵舒因縣陳申
叔時諫乃復封陳十二年春楚子圍鄭(鄭既受盟于辰陵又徼事於晉)三月
克之退三十里而許之平六月晉師救鄭及楚子戰於邲晉
師敗績冬楚子滅蕭十三年楚伐宋(以其救蕭)十四年楚子圍宋
(殺楚使申舟)十五年宋及楚平七月楚子旅卒
成二年楚申公巫臣奔晉(共王)楚子為陽橋之役以救齊冬楚師
侵衛遂侵我師于蜀侵及陽橋十一月公及楚公子嬰齊蔡
許秦宋陳衛鄭齊盟於蜀五年鄭服晉(許愬鄭扵楚鄭伯如楚訟不勝故請成)
(于晉)六年楚伐鄭晉救而還晉侵蔡楚救而還七年申公巫臣
通吴於晉教之叛楚蠻夷属服於楚者吴盡取之八年晉侵
楚九年楚人以重賂救鄭鄭伯會公子成於鄧秋晉人執鄭
伯伐鄭楚子重侵陳以救鄭晉歸鍾儀使求成十一月楚子
重自陳伐莒莒潰十二月楚公子辰如晉結成十二年宋華
元合晉楚之成盟于宋鄭伯如晉聽成十五年楚背盟侵鄭
衛十六年楚以汝隂田求成於鄭鄭叛晉晉伐鄭楚救鄭敗
於鄢陵晉吕錡射共王中目殺子反十七年楚戍鄭舒庸道
吴人圍巢楚公子槖師襲舒庸滅之十八年夏楚子鄭伯伐
宋納宋魚石彭城冬楚人鄭人侵宋晉侯救宋楚師還襄元
年楚救鄭侵宋二年鄭服晉三年楚子重伐吴吴伐楚取駕
楚子辛爲令尹侵欲于小國陳如晉求成楚侵陳四年陳成
公卒楚伐陳聞喪乃止陳不聽命夏楚侵陳襄五年楚殺令
尹子辛(使陳叛故)子囊爲令尹冬子囊伐陳諸侯救之七年楚子
嚢圍陳陳侯自會逃歸(服楚)八年冬楚子囊伐鄭討其侵蔡也
鄭及楚平九年秦景公乞師于楚將以伐晉子囊曰當今吾
不能與晉争楚子曰吾既已許之矣秋楚子師於武城以爲
秦援十一月鄭服晉十二月楚子伐鄭鄭及椘平十年六月
楚子囊鄭子耳伐宋衛侯救宋鄭皇耳帥師侵衛椘令也衛獲
鄭皇耳秌七月楚子囊鄭子耳伐我西鄙還圍蕭克之九月
子耳侵宋北鄙十月諸侯之師城虎牢鄭及晉平楚子囊救
鄭鄭人與楚人盟十一年晉伐鄭鄭與晉盟楚子囊乞旅於
秦秦右大夫詹帥師從楚子將以伐鄭鄭伯逆之伐宋九月
諸侯悉師以復伐鄭鄭服于晉使良霄石㚟如楚楚人執之
十二年冬楚子囊秦庶長無地伐宋報晉之取鄭也秦嬴歸
于楚十三年九月楚子審卒吴侵楚子庚大敗吴師於庸浦
十四年楚子囊伐吴還弗儆吴人敗之(康王)楚子囊卒(遺言謂子庚城郢)
十五年楚子庚為令尹(楚能官人)冬晉悼公卒十六年晉侵方城
之外十八年鄭子孔欲去諸大夫將叛晉而起楚師以去之
子庚弗許王使出師楚師伐鄭鄭子展子西入保子孔不敢
會楚師子庚門於純門而還二十年蔡公子爕欲以蔡之晉
(楚人使蔡無常)蔡人殺之二十一年楚子庚卒二十三年慶氏以陳
叛屈建從陳侯圍陳陳人殺慶虎慶寅二十四年楚子為舟
師以伐吴無功而還冬楚子伐鄭以救齊(會於夷儀將伐齊)諸侯還
救鄭楚子還二十五年楚屈建為令尹舒鳩叛子木伐之吴
人救之吴師大敗楚滅舒鳩十二月吴子諸樊伐楚巢牛臣
射之卒二十六年楚子秦人侵吴遂侵鄭冬椘子蔡侯陳侯
伐鄭二十七年秌晉趙武楚屈建諸侯大夫盟于宋晉椘争
先卒先楚(向戍弭兵)二十八年為宋之盟故公及宋公陳侯鄭伯
許男如楚及漢楚康王卒屈建卒
二十九年楚郏敖即位王子圍為令尹昭元年晉趙武楚公子
圍諸侯會於虢三月盟令尹圍請用牲讀舊書加於牲上而已
十一月公子圍至入問王疾縊而弑之葬王於郏謂之郏敖
是年楚靈王即位四年夏楚子蔡陳鄭許徐滕頓胡沈小邾宋
淮夷會於申楚子示諸侯侈楚人執徐子七月以諸侯伐吴
八月執齊封而盡滅其族遂以諸侯滅頼吴伐楚入棘櫟麻
五年晉韓宣子如楚送女十月楚子以諸侯東夷伐吴越大
夫常壽過帥師會楚子于瑣聞吴師出薳啟彊帥師從之吴
人敗諸鵲岸六年楚伐徐吴救之令尹子蕩伐吴吴人敗其
師於房鍾八年陳公子招殺悼太子陳哀公縊九月楚公子
棄疾奉孫吴圍陳冬滅陳九年遷城父人於陳遷方城外人
於許十一年四月楚子虔誘蔡侯般殺之于申公子棄疾帥
師圍蔡十一月楚子滅蔡用隐太子於岡山十二月城陳蔡
不羹使棄疾為蔡公十三年薳氏及羣喪職之族啟越大夫
常壽過作亂克息舟城而居之(申之會越大夫戮焉)觀從召子干奉蔡
公帥陳蔡不羹許葉之師以入楚殺太子禄公子比為王公
子弃疾為司馬使觀從從師于亁谿而遂告之師及訾梁而
潰王縊于芋尹申亥氏弃疾使驚子干子干自殺弃疾即位
名曰熊居葬子干於訾實訾敖
是年平王封陳蔡復遷邑(復九年所遷邑)楚之滅蔡也靈王遷許胡沈
道房申於荆焉平王既封陳蔡而皆復之十九年太子建聘
於秦費無極勸王取之楚城州来沈尹戍曰城州来以挑吴
能無敗乎(宫室無量民人日駭)二十年費無極讒太子建伍奢建奔宋殺
伍奢奢子員如吳二十三年吴伐州来楚救州来敗於雞父
楚&KR0809;瓦為令尹城郢二十四年楚子為舟師以略吴疆越公
子倉帥師從王王及圉陽而遷吴人踵楚而邊人不備遂滅
巣人鍾離而還二十六年九月楚平王卒太子壬立
十七年鄢將師費無極譖郤宛令尹盡滅郤氏之族(昭王)九月子
常殺費無極鄢將師三十年吳子使徐人執掩餘使鍾吾人
執燭庸二公子奔楚楚子大封而定其徙吴子怒執鍾吾子
遂滅徐定三年蔡昭侯唐成公如楚子常三年止之(蔡佩裘唐馬)
蔡侯如晉請伐楚四年公會劉子晉侯宋蔡衛陳鄭許曹莒
邾頓胡滕薛杞小邾齊於召陵侵楚沈人不會於召陵晉人
使蔡滅沈秋楚為沈故圍蔡冬蔡侯吳子唐侯伐楚吳師大
敗楚師于桓舉子常奔鄭吴入郢楚子奔隨申包胥如秦乞
師五年申包胥以秦師救楚敗吳師滅唐又戰于公壻之谿
吴師大敗吳子乃歸楚子入於郢(子西子期會秦師敗吴)六年吳太子
終纍敗楚舟師子期又以陵師敗於繁揚令尹子西喜曰乃
今可為矣扵是乎遷郢于鄀而改紀其政哀六年楚子救陳
卒於城父
九年楚人伐陳(惠王)十六年白公勝作亂殺子西子期而劫惠王
葉公攻白公白公奔山而縊十七年楚公孫朝滅陳
晉楚
公欲求成於楚而叛晉季文子曰不可楚雖大非吾族也其肯
字我乎(成五年)
鄭成公卒子駟請息肩扵晉杜預注欲辟椘役(襄二年)
楚子辛為令尹侵欲扵小國陳成公使袁僑如會求成(襄三年)
楚伐鄭鄭子駟欲從楚子展欲待晉曰親我無成鄙我是欲(襄)
(八年)
楚人使蔡無常公子爕求從先君以利蔡不能而死(襄二十年)
吴越
宣八年楚盟吴越成七年吴伐郯郯成晉申公巫臣使吳吴子
壽夢說之乃通吴于晉以两之一卒適吴教之射御教吴乘
車教之戰陳教之叛楚寘其子狐庸焉吴始伐楚子重子
反於是乎一歲七奔命蠻夷屬楚者吴盡取之是以始大九
年諸侯會於蒲將始會吴吴人不至十五年會吴於鍾離始
通吴也十七年吳圍巢伐駕圍釐虺襄三年楚伐吴吴伐楚
取駕諸侯盟雞澤使逆吴子吴子不至五年吴子使壽越如
晉請聽諸侯之好晉人將爲之合諸侯使魯衛先會吴於善
道且告會期九月盟于戚會吴十年春會於柤會吳子壽夢
也十二年秋吴子壽夢卒十三年楚共王卒吳侵楚子庚大
敗之十四年諸侯會於向為吳謀楚范宣子數吳之不德也
以退吴人(吴伐楚喪)吴子諸樊既除喪將立季札弃其室而耕乃
舍之十四年楚子嚢伐吴還吴人自臯舟之隘要擊敗之二
十四年吴人為楚舟師之役故(在此年夏)召舒鳩人舒鳩人叛楚
二十五年楚伐舒鳩吴人救之楚敗吳師十二月吴子諸樊
伐椘門扵巢巢牛臣射之卒二十六年楚子秦人侵吴及雩
婁聞吴有備而還二十九年吴人伐越獲俘焉以為閽使守
舟吴子餘祭觀舟閽以刀弑之三十一年吴子(夷昧)使屈狐庸
聘扵晉通路也昭四年秋七月楚以諸侯伐吴克朱方冬吴
伐楚入棘櫟麻以報朱方之役五年楚伐吴吴人敗諸鵲岸
楚師及汝清吴不可入楚子遂觀兵扵坻箕之山楚子懼吴
使沈尹射待命于巢薳啟疆待命于雩婁六年楚伐徐吴救
之令尹子蕩帥師伐吴次於乾谿吴人敗其師於房鍾十三
年楚師還自徐吳人敗諸豫章獲其五帥晉侯會吳子於良
水道不可吴人辭吴滅州来十七年吴伐楚楚大敗吴師獲
其乘舟餘皇吳公子光大敗楚師取餘皇以歸十九年楚城
州来二十年楚殺伍奢奢子員如吳言伐楚之利扵州于公
子光曰是宗爲戮而欲反其讐不可從也員曰彼將有他志
余姑爲之求士而鄙以待之乃見鱄設諸焉而耕扵鄙二十
三年吴人伐州来楚薳越及諸侯之師救州来七月吳
敗頓胡沈蔡陳許之師於雞父胡子髠沈子逞滅獲陳夏齧
楚師大奔(吴公子光曰七國同役而不同心)楚太子建之母在郥召吳人而
啟之冬十月甲申吳太子諸樊入郥取楚夫人與其寳器以
歸(楚司馬)薳越追之不及縊扵薳澨二十四年吳滅巢及鍾
離二十七年吴子使公子掩餘公子燭庸帥師圍潛楚莠尹
然工尹麇帥師救潛吴師不能退吴公子光使鱄設諸弒王
吴公子掩餘奔徐公子燭庸奔鍾吾吴王十年吴子執鍾吾
子遂滅徐(偃餘燭庸奔椘)吳子問伍員伐楚對為三師以肄闔廬從
之楚扵是始病三十一年吴侵潜六楚救潜吴師還吴師圍
弦楚救弦吴師還三十二年夏吴伐越始用師扵越也定二
年吴子使舒鳩氏誘楚人秋楚囊瓦伐吴吴敗之遂圍巢克
之四年伯州黎之孫嚭為吳大宰蔡侯以其子為質扵吴冬
十一月蔡侯以吴子及楚人戰于栢舉楚師敗績楚囊瓦出奔
鄭吴入郢楚子奔隨(吴以班處宫)五年越入吴吴在楚也申包胥
以秦師救楚大敗吴人九月夫槩王歸自立也以與王戰而
敗奔楚為堂谿氏秦楚又敗吳師吳子乃歸十四年吳伐越
越于勾踐禦之陳于檇李吴大敗闔閭傷指卒哀元年吳王
夫差敗越扵夫椒報檇李也(夫差使人立于庭苟出入必謂已曰夫差而忘越王之殺爾父)
(乎三年乃報越)越于保於會稽行成吴子許之伍員諫不聽八月吳
侵陳二年冬吳遷蔡于州来(元年楚圍蔡蔡請遷于吳)六年吴伐陳七年
公會吴于鄫吴来徵百牢秋師入邾以邾子益来邾茅夷鴻
請救於吴八年吴伐我次於泗上盟於莱門而還齊侯使如
吴請師將以伐我乃歸邾子邾子又無道吴囚之使諸大
夫奉太子革以為政九年齊侯使公孟綽辭師于吴(齊與魯平故辭)
(吴師)夏楚人伐陳陳即吳故也秋吴城䢴溝通江淮十年公會
吳子邾子郯子伐齊齊人弒悼公赴於師楚子期伐陳吴延
州来季子救陳十一年五月公會吳伐齊甲戌齊國書
帥師及吳戰于艾陵齊師敗績獲齊國書吴伐齊越子率其
衆以朝王及列士皆有饋賂吴人皆喜唯子胥諫不聽使於
齊屬其子扵鮑氏爲王孫氏反役王聞之使賜之屬鏤以死
十二年公會吳于囊臯衛侯會吳于鄖公及衛侯宋皇瑗盟
而卒辭吴盟吳人藩衛侯之舍子貢見太宰嚭乃舍衛侯十
三年夏公會單平公晉定公吴夫差于黃池六月越子伐吴
大敗吴師獲太子友入吳七月盟吴晉争先乃先晉人冬吴
及越平十五年楚子西子期伐吳及桐汭十七年三月越子
伐吴吴子禦之澤越子敗吴師十九年春越人侵楚以誤吴
也二十年十一月越圍吴二十一年五月越人始来二十二
年邾隱公自齊奔越曰吳爲無道執父立子越人歸之十一
月越滅吳吳王縊二十三年八月叔青如越始使越也越諸
鞅来聘報叔青也二十四年邾子又無道越人執之以歸公
如越將妻公而多與之地季孫懼使因太宰嚭而納賂焉乃
止二十六年五月叔孫舒帥師會越臯如后庸宋樂茷納衛
侯衛公孫彌牟重賂越人師還二十七年春越子使后庸來
聘且言邾田封于駘上(康子病之)二十七年公欲以越伐魯而去
三桓因孫于邾乃遂如越
夷狄
隐二年公會戎于潜修惠公之好秋盟唐桓二年盟唐莊十八
年公追戎濟西戎朝周發幣扵公卿陸渾戎(允姓之戎)姜
戎(姜姓之戎居晉南鄙)廧咎如(赤狄之别種)桓六年北戎伐齊鄭救齊
敗戎諸侯戍齊楊柜泉臯伊雒之戎(皆居伊水雒水之間)淮夷(僖十)
(三)大戎(唐叔子孫别在戎狄)小戎(允姓之戎)驪戎男(在京兆新豊縣其君姬姓其爵)
(男)犬戎(西戎别在中國者周幽王為犬戎所殺)東山臯落氏(赤狄别種)
山戎杜預註北狄史記西漢匃奴傳唐虞以上有山戎獫狁葷
粥顔師古曰皆匃奴别號
僖八年晉敗狄采桑(閔二年太子申生伐東山臯落氏僖十六年狄侵晉取狐厨受鐸涉汾及昆)
(都因晉敗也僖二十八年晉作三行以禦狄僖三十年狄間晉有鄭虞侵齊僖三十一年晉作五軍以禦狄三)
(十三年狄侵晉及箕晉敗之獲白狄子先軫死焉宣六年赤狄伐晉圍懷宣七年赤狄侵晉八年白狄及晉平)
(十一年晉郤成子求成于衆狄衆狄疾赤狄之役會于攅函遂服于晉十三年赤狄伐晉及清十五年晉滅赤狄路)
(氏十六年晉滅赤狄甲氏及留吁鐸辰成三年晉郤克衛孫良夫伐廧咎如討赤狄之餘廧咎如潰成九年秦人)
(白狄伐晉十二年狄侵晉晉敗狄于交剛行穆子敗狄于無終及羣狄太原昭元年晉中)
戎輕而不整貪而無親勝不相讓敗不相救(隐九年公子突)狄無耻
從之必大克(僖八年梁由靡)聾昧頑嚚(富辰狄)戎狄貴貨易土(魏絳)
狄相鄷舒(文七鄷舒有三雋才宣十五晉滅潞氏殺鄷舒)
鄋瞞(長狄防風之後&KR0238;姓)赤狄(宣六)白狄(宣八)
戎(文十六年戎伐楚戎山戎也)茅戎(成元)
百濮離居(濮夷無屯聚)
鞌之戰齊侯入狄卒(狄人從晉討齊者戎子駒支曰晉之百役與我諸戎相繼于時)
無終子嘉父因魏莊子納虎豹之皮以請和諸戎(魏絳言和戎五利)
諸戎飲食衣服不與華同贄幣不通言語不逹先王居檮杌于
四裔以禦螭魅故允姓之姦居于瓜州(隂戎之祖瓜州今燉煌)惠公歸
自秦誘以来使入郊甸(昭九)
(僖公二十二年秋秦晉遷陸渾之戎于伊川襄十四年向之會范宣子曰来姜戎氏昔秦人廹逐乃祖吾離于瓜州我)
(先君惠公有不腆之田與女剖分而食之吴滅陸渾之戎昭十七年晉使荀)
晉假道於鮮虞滅肥(鮮虞白狄别種在中山新市縣肥白狄也昔陽肥國都名昭十二)
楚然丹誘戎蠻子嘉殺之遂取蠻氏(河南新城縣東南有蠻城)
九州之戎(晉藉談帥九州之戎納王注陸渾戎州鄉属也)
楚人既克夷虎襲梁及霍(梁河南梁縣西南故城也梁南有霍陽山皆蠻子之邑也)圍蠻氏
蠻氏潰蠻子奔晉隂地司馬𧺫豐折與狄戎以臨上雒晉執
以卑楚
衛莊公登城以望見戎州公曰我姬姓也何戎之有焉
哀十九年楚沈諸梁伐東夷三夷男女及楚師盟于敖(從越之夷三種)
僖二十九年春介葛盧来舍于昌衍之上(杜云介東夷國)
舒庸(成十七年楚滅舒庸杜注云東夷國)
根牟(宣九年見經杜注云東夷國)
穆王征犬戎祭公謀父諫曰犬戎以其職来王必以不享征之
其無乃廢先王之訓吾聞夫犬戎樹惇能帥舊德而守終純
固其有以禦我矣(自是荒服者不至周語)翟無列扵王室(周語)戎翟坐諸
門外而使舌人體委與之(周語)
防風氏守封嵎之山(在吴郡永安縣)為&KR0238;姓在虞夏商為汪茫氏扵周
為長翟今為大人(鲁語)肅慎氏貢武王楛矢石砮上
齊桓公北伐山戎刜令支斬孤竹而南歸西征攘白狄之地(齊語)
文公納襄王行賂于草中之戎與䴡土之翟以啟東道(晉語)
成王盟諸侯于岐陽楚為荆蠻置茅蕝設望表與鮮牟守燎故
不與盟
附庸
莊三年紀季以&KR0566;入于齊紀扵是乎始判杜預注言分為附庸
始于此莊三十年齊人降障杜預注障紀附庸國僖二十
年滑人叛鄭而服于衛夏鄭入滑僖二十二年伐邾取湏
句反其君焉杜預注湏句别國而削弱不能自通為鲁私屬
若顓臾之比文十四年宋高哀為蕭封人以為卿杜預注
蕭宋附庸成三年許恃楚而不事鄭鄭子良伐許宣十
年滕人恃晉而不事宋宋伐滕宣十三年齊伐莒(恃晉而不事齊)
成十五年許靈公畏偪于鄭襄二年知武子曰滕薛小邾
之不至皆齊故也杜預注三國齊之屬襄四年請属鄫五
年穆叔以屬鄫為不利使鄫大夫聽命於晉會襄二十七
年盟于宋齊人請邾宋人請滕皆不與盟昭三年小邾穆
公来朝穆叔曰曹滕二邾實不忘我叔向曰因邾莒杞鄫
之怒以討鲁罪
定元年城成周宋仲幾不受功曰滕薛郳吾役也
哀七年邾茅夷鴻告吳曰邾賦六百乘君之私也
