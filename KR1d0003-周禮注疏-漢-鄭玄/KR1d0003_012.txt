周禮注疏卷十二
漢鄭氏注唐陸德明音義賈公彦疏
州長各掌其州之教治政令之法注鄭司農云二千五
百家為州論語曰雖州里行乎哉春秋傳曰鄉取一人
焉以歸謂之夏州疏(釋曰一鄉管五州中大夫一人為州長故云州長各掌其州之教也)
(教謂十二教云治政令之法者謂十二教之外所施政令皆治之注釋曰二千五百家為州者雖無正文約則)
(有之案上文五家為比五比為閭四閭為族五族為黨五黨為州州二千五百家也又引春秋傳曰已下者案)
(左氏宣公十一年傳曰楚子伐陳遂入陳殺夏徵舒因縣陳中叔時諫乃復封陳鄉取一人焉以歸謂之夏州)
(注云言取討夏徵舒之州引此者以證有州之義也)正月之吉各屬其州之民而
讀法以攷其德行道藝而勸之以糾其過惡而戒之注
屬猶合也聚也因聚衆而勸戒之者欲其善音義(屬音燭注)
(下皆同)疏(釋曰謂建子之月一日也各屬其州之民者屬猶合也聚也謂合聚一州之民也而讀法者謂)
(對衆讀一年政令及十二教之法使知之云以考其德行道藝而勸之者謂考量民之六德六行及六藝之道)
(藝而勸勉之使之勤修云以糾其過惡而戒之者民有過惡糾察與之罰而懲戒之注釋曰言因聚衆而勸戒)
(之者謂欲勸戒之必須聚衆故言因聚衆而勸戒之欲其善也)若以歲時祭祀州社則
屬其民而讀法亦如之春秋以禮會民而射于州序注
序州黨之學也會民而射所以正其志也射義曰射之
為言繹也繹者各繹已之志音義(會如字注同)疏(釋曰上云歲時皆謂)
(歲之四時此云歲時唯有歲之二時春秋耳春祭社以祈膏雨望五穀豐熟秋祭社者以百穀豐稔所以報功)
(故云祭祀州社也云則屬其民而讀法亦如之者凡讀法皆因節會以聚民今既祭因聚民而讀法故云亦如)
(之云春秋以禮會民而射于州序者州長因春秋二時皆以禮會聚其民而行射禮于州之序學中言以禮者)
(亦謂先行鄉飲酒之禮乃射故云以禮也注釋曰此知序州黨學者案下黨正亦云飲酒于序故知州黨學同)
(名為序若鄉則立庠故禮記鄉飲酒義云主人迎賓于庠門之外彼鄉大夫行賓賢能非州長黨正所行故知)
(庠則鄉學也云會民而射所以正其志也者凡禮射皆須存其志意故鄭即引射義曰射之為言繹也繹者各)
(繹已之志繹陳也言各陳已志者謂若射義云射者内志正外體直乃能中之是也)凡州之大祭
祀大喪皆涖其事注大祭祀謂州社稷也大喪鄉老鄉
大夫於是卒者也涖臨也疏(釋曰云凡者以其大祭大喪非一故云凡也云州之)
(大祭祀大喪者則非國家祭祀喪事謂州之大祭唯有春秋祭社也州之大喪者三公鄉大夫之喪也云皆涖)
(其事者二者州長皆臨其事也注釋曰言大祭祀謂州社稷者以上文云歲時祭祀州社此經又因言州之大)
(祭祀故知還是上文州社也知有稷者以其天子諸侯三社皆稷對之故知兼有稷也言州社者若言大社國)
(社之類又對黨祭禜族祭酺故此特言州社也云大喪鄉老鄉大夫者以其遠郊之内置六鄉鄉老與鄉大夫)
(死不出六鄉要在一鄉一州一黨一族一閭之内今據州而言故云於是卒者)若國作民而師
田行役之事則帥而致之掌其戒令與其賞罰注致之
致之於司徒也掌其戒令賞罰則是於軍因為師帥疏
(釋曰言若者不定之辭若如也如有國家作起其民師謂征伐田謂田獵行謂廵狩役謂役作此數事者皆須)
(徵聚其民州長則各帥其民而致之於司徒也云掌其戒令與其賞罰者州長既致其民還自領已民為師帥)
(故還使州長掌之也注釋曰云致之於司徒也者謂州長致與小司徒小司徒乃帥而致與大司徒故小司徒)
(職云大軍旅帥其衆庶是也云因為師帥者若衆屬軍吏别有軍吏掌之何得還自掌之故知因為師帥也但)
(在鄉為州長已管其民在軍還領已民為師帥即是因内政寄軍令也)歲終則會其州之
政令正歲則讀教法如初注雖以正月讀之至正歲猶
復讀之因此四時之正重申之音義(重直用反)疏(釋曰既不言正歲之)
(終周禮之内直言歲終者皆是周之歲終也言則會其州之政令者謂會計當州黨正已下政令文書將以考)
(課也云正歲則讀教法如初者以其建寅之月得四時之正於教令審故又讀教法言如初者亦當屬民讀之)
(也)三年大比則大攷州里以贊鄉大夫廢興注廢興所
廢退所興進也鄭司農云贊助也疏(釋曰州長至三年大案比之日則大)
(考州里者謂年年考訖至三年則大考之言大者時有黜陟廢興故也)
黨正各掌其黨之政令教治注鄭司農云五百家為黨
論語曰孔子於鄉黨又曰闕黨童子音義(治直吏反族師治令同)
疏(釋曰言各者一鄉有二十五黨故各掌其黨之政令及十二教與治職文書注釋曰先鄭知五百家為黨)
(者以其五家為比五比為閭四閭為族五族為黨故知也引論語者證有黨義也)及四時之孟
月吉日則屬民而讀邦法以糾戒之注以四孟之月朔
日讀法者彌親民者於教亦彌數音義(數所角反)疏(釋曰及至也黨)
(正四時孟月吉日則屬民而讀邦法者因糾戒之如州長之為也注釋曰云以四孟之月朔日讀法者彌親民)
(者於教亦彌數者上文州長唯有建子建寅及春秋祭社四度讀法此黨正四孟及下文春秋祭禜并正歲一)
(年七度讀法者以其鄉大夫管五州去民遠不讀法州長管五黨去民漸親故四讀法黨正去民彌親故七讀)
(法鄭云彌親民者則非直徒解黨正而已案下族師十四度讀法彌多於此故鄭總釋云彌親民者於教亦彌)
(數也)春秋祭禜亦如之注禜謂雩禜水旱之神蓋亦為壇
位如祭社稷云音義(禜榮敬反)疏(釋曰黨正不得與州同祭社故亦春秋祭禜神也注)
(釋曰鄭知禜謂雩禜水旱之神者案禮記祭法云雩禜祭水旱案昭公元年左氏傳子産云水旱癘疫之不時)
(於是乎禜之皆是禜祭水旱神也云蓋亦為壇位如祭社稷云者以其大司徒及封人等皆云社稷有壇又祭)
(法王宫祭日及雩禜祭水旱等皆是壇名故知亦如社稷有壇位無正文故言云以疑之也)國索鬼
神而祭祀則以禮屬民而飲酒于序以正齒位一命齒
于鄉里再命齒于父族三命而不齒注國索鬼神而祭
祀謂歲十二月大蜡之時建亥之月也正齒位者鄉飲
酒義所謂六十者坐五十者立侍六十者三豆七十者
四豆八十者五豆九十者六豆是也必正之者為民三
時務農將闕於禮至此農隙而教之尊長養老見孝悌
之道也黨正飲酒禮亡以此事屬於鄉飲酒之義微失
少矣凡射飲酒此鄉民雖為卿大夫必來觀禮鄉飲酒
鄉射記大夫樂作不入士既旅不入是也齒于鄉里者
以年與衆賓相次也齒于父族者父族有為賓者以年
與之相次異姓雖有老者居於其上不齒者席于尊東
所謂遵音義(蜡仕詐反依字作䄍為于偽反隙去逆反本又作郤弟音悌下同)疏(釋曰黨正)
(行正齒位之禮在十二月建亥之月為之非蜡祭之禮而此云國索鬼神而祭祀者以其正齒位禮在蜡月故)
(言之以為節耳當國索鬼神而祭祀之時則黨正屬聚其民而飲酒于序學中以行正齒位之法當正齒位之)
(時民内有為一命已上必來觀禮故須言其坐之處云一命齒于鄉里者此黨正是天子之國黨正則一命亦)
(天子之臣若有一命之人來者即于堂下鄉里之中為齒也云再命齒于父族者謂父族為賓即與之為齒年)
(大在賓束年小在賓西三命而不齒者若有三命之人來者縱令父族為賓亦不與之齒若非父族是異姓為)
(賓灼然不齒位在賓東故云不齒也若然典命雖不見天子之士命數序官有上士中士下士則上士三命中)
(士二命下士一命則此一命謂下士再命謂中士三命謂上士也注釋曰云國索鬼神而祭祀謂歲十二月大)
(蜡之時是禮記郊特牲文建亥之月者是鄭君解義語言此者謂行正齒位之禮亦在此月也云正齒位者鄉)
(飲酒義所謂六十者坐至六豆者竝是彼文案彼文謂五十者立侍六十者乃於堂上而坐禮年六十以上籩)
(豆有加故不得籩豆耦而云六十者三豆七十者四豆八十者五豆九十者六豆若然則堂下五十立者二豆)
(而已引之者證此經與彼同是正齒位之法也云必正之者為民三時務農將闕於禮至此農隙而教之尊長)
(養老見孝弟之道也者春夏秋三時務在田野闕於齒序之節隙閒也至此十月農事且閒而教之言尊長養)
(老即五十已上至九十正齒位是也但孝弟施于家内今行尊長養老則是孝弟之道通達于外者也云黨正)
(飲酒禮亡者儀禮篇卷竝在之日别有黨正飲酒之禮見今十七篇内無黨正飲酒之禮故云亡也云以此事)
(屬于鄉飲酒之義微失少矣者但儀禮未亡之時篇内論正齒位之禮其義具悉今將此經之事連屬於鄉飲)
(酒義則鄉飲酒義唯有五十已上豆數之言此經唯有一命已下觀禮之事二處相兼比於儀禮篇中鄉飲酒)
(法義理乃未足微失於少故云微失少矣云凡射飲酒者謂州長春秋行社黨正十二月行飲酒二事俱同故)
(兼言射也云此鄉民雖為卿大夫必來觀禮者證此經一命以至三命齒與不齒之人來在位之法也又引鄉)
(飲酒鄉射記者證二事俱有一命已下觀禮來入時節案彼經卿大夫皆作樂前入士未旅前入故云大夫樂)
(作不入鄭彼注云後樂賢也云士既旅不入注云後正禮也若然大夫士來觀禮者皆為樂賢行禮而至故大)
(夫樂作不入士既旅不入也云齒于鄉里者以年與衆賓相次也者位在堂下與五十已下衆賢賓客相次以)
(其一命若據天子之國一命為下士若據諸侯之國一命為公侯伯之士若據子男之士不命固在堂下以其)
(士立于下故也云齒于父族者父族有為賓者以年與之相次者以其賓在戸牖之間南面若賓是同姓父族)
(則與之齒也云異姓雖有老者居於其上者既言齒于父族明異姓非父族不齒可知云不齒者席于尊東所)
(謂遵者案鄉飲酒鄉射皆酒尊在室戸東房戸西賓主夾之鄉人為卿大夫來觀禮為鄉人所遵法謂之為遵)
(席位在酒尊東公三重大夫再重故知不齒者席于尊東也云所謂遵者所謂鄉射鄉飲酒之遵也案鄭注鄉)
(飲酒云此篇無正齒位之事焉者彼是三年一貢士直行飲酒之禮賢者為賓其次為介其次又為衆賓賓而)
(貢之如此無黨正正齒位之事案彼注又云天子之國三命者不齒於諸侯之國爵為大夫則不齒矣者以其)
(賓賢能年歲必小於卿大夫等是以天子之國三命士及公侯伯之卿三命大夫二命子男之卿再命大夫一)
(命但是大夫已上無問命數皆不齒以其大夫已上爵尊故也但諸侯之卿當天子之上士故天子之國三命)
(乃不齒天子士再命以下及諸侯之士則皆齒以其士卑立于下故在堂下與鄉人立者齒也彼是賓賢能禮)
(若黨正飲酒之禮則此文是天子黨正飲酒法則一命齒于鄉里在堂下與鄉人齒再命齒于父族父族為賓)
(在堂上則天子再命之士亦在堂上與彼賓賢能鄉飲酒義異者案鄉射記云大夫與則公士為賓則此黨正)
(飲酒有一命以上觀禮則亦以公士為賓但公家之士其年必大故天子之士再命者亦與之齒若然賓賢能)
(天子之士再命不齒者彼賓賢能非正齒位法别為一禮故與黨正正齒位禮異也)凡其黨之祭
祀喪紀昏冠飲酒教其禮事掌其戒禁注其黨之民音
義(冠古亂反)疏(釋曰此一經竝是民之所行與上州之祭祀大喪義異此祭祀已下雖是民之所行民者)
(冥也非教不可故黨正皆教其禮事也因掌其戒命督禁之注釋曰經云凡其黨之祭祀之等言凡是廣及之)
(言故云其黨之民也)凡作民而師田行役則以其法治其政事注
亦於軍因為旅帥疏(注釋曰此亦如上釋非衆屬軍吏者黨正在鄉各管五百家出軍之)
(時家出一人則五百人為旅黨正還為旅帥亦如州長因為師帥也)歲終則會其黨政帥
其吏而致事疏(釋曰黨正以一黨之内有族師以下諸官等故歲終則會計一黨政治功狀則)
(帥其族師以下之吏致其所掌之事於州長州長又致與鄉大夫鄉大夫致與大司徒而行賞罰也)正歲
屬民讀法而書其德行道藝注書記之疏(注釋曰黨正於正歲建寅)
(朔日聚衆庶讀法因即書其德行道藝鄭解書書記之者以其三年乃一貢今每年正歲皆書記勸勉之三年)
(即貢之也)以歲時涖校比注涖臨也鄭司農云校比族師職
所謂以時屬民而校登其族之夫家衆寡辨其貴賤老
幼廢疾可任者及其六畜車輦如今小案比疏(釋曰案旋師職)
(以歲之四時校比此黨正管五族至校比之時黨正往臨之恐其有差失故也注釋曰鄭司農所云者竝族師)
(職文以其黨正所臨臨族師故還引族師校比之法以證成其義也云如今小案比者此舉漢法言小案比對)
(三年大比為小耳)及大比亦如之疏(釋曰及至也族師至三年大案比黨正亦涖之)
族師各掌其旋之戒令政事月吉則屬民而讀邦法書
其孝弟睦婣有學者注政事邦政之事鄭司農云百家
為族月吉每月朔日也故書上句或無事字杜子春云
當為正月吉書亦或為戒令政事月吉則屬民而讀邦
法疏(釋曰云各掌其族之戒令政事以其族師主百家各自受法於上而掌其族戒令政事也此族師亦)
(聚衆庶而讀法因書其孝弟睦婣有學者黨正所書德行道藝具言此云孝弟睦婣惟據六行之四事有學即)
(六藝也計族師所書亦應不異黨正但文有詳略故所言有異但族師親民故析别而言耳注釋曰云政事邦)
(政之事者謂國之征役皆是先鄭云百家為族者亦約五家為比五比為閭四閭為族故知族百家也云月吉)
(每月朔日也者以其彌親民教亦彌數故十二月朔皆讀之云故書上句或無事字者則月與上政字連政又)
(為正字故杜子春云當為正月吉旦族師親民讀法宜數若為正月之吉則與黨正同於義不可云書亦或為)
(戒令政事月吉則屬民而讀邦法者此義還與經同於義為得後鄭從之故引之在下也)春秋祭酺
亦如之注酺者為人物烖害之神也故書酺或為步杜
子春云當為酺玄謂校人職又有冬祭馬步則未知此
世所云蝝螟之酺與人鬼之步與蓋亦為壇位如雩禜
云族長無飲酒之禮因祭酺而與其民以長幼相獻酬
焉音義(酺音步或音蒲校戶教反蝝悅全反螟覓經反與音餘下步與同禜榮敬反本亦作榮下黨禜)
(同)疏(釋曰族師於春秋祭祀酺神之時亦如上月朔讀法也注釋曰鄭知酺者為人物烖害之神者凡國)
(之祈祭者皆恐與人物為烖害謂若州長黨正所祭社禜亦為水旱與物為烖害明此亦是恐與人物為烖害)
(之神也云故書酺或為步杜子春云當為酺者校人職云馬步亦為行步之字而子春破之從酺者子春亦無)
(正文直以此經今文為正故依之也玄謂校人職又有冬祭馬步者彼是與馬為害故祭之引之者證此酺亦)
(與人物為害云則未知此世所為蝝螟之酺與人鬼之步與者以此經云酺不知何神故舉漢法以況之但漢)
(時有蝝螟之酺神又有人鬼之步神未審此經酺定當何酺故兩言之以無正文故皆云與以疑之也云蓋亦)
(為壇位如雩禜云者上黨祭雩禜鄭云蓋亦為壇位如祭社稷云已疑禜為壇位今此文約與雩禜同故言云)
(以疑之云族長無飲酒之禮者案上州長春秋習射有飲酒禮黨正十月農功畢亦有飲酒禮皆得官物為之)
(今此族卑不得官物為禮故云旅無飲酒禮也云因祭酺而與其民以長幼相獻酬焉者鄭必知因祭酺有民)
(飲酒之禮者案禮記禮器云周旅酬六尸曾子曰周禮其猶醵與鄭注彼云合錢飲酒為醵旅酬相酌似之也)
(即引明堂禮乃命國醵鄭據禮器明堂禮皆有醵法醵即合錢飲酒以不得官酒故須合錢耳)以邦比
之法帥四閭之吏以時屬民而校登其族之夫家衆寡
辨其貴賤老幼廢疾可任者及其六畜車輦注登成也
定也疏(釋曰云以邦比之法者案比之法國家有常故據其常法以案比之故云以邦比之法也云帥)
(四閭之吏者族師管四閭閭胥皆中士又有二十比比長皆下士是帥四閭之吏也云以時屬民而校者謂屬)
(聚其民而校比之也云登其族之夫家衆寡者夫家即男女也有夫有婦乃成家自二人以至十人為九等七)
(六五者為其中若然則六口為中七口以上為衆五口已下為寡云辨其貴賤老幼者貴為卿大夫賤為占賣)
(國之斥幣販易之人也廢疾謂廢於人事疾病若今癃不可事者也云可任者謂若國中七尺以及六十野自)
(六尺以及六十五皆征之則可任者也及其六畜馬牛羊豕犬雞車駕牛馬輦人挽行皆辨之也)五家
為比十家為聯五人為伍十人為聯四閭為族八閭為
聯使之相保相受刑罰慶賞相及相共以受邦職以役
國事以相葬埋注相共猶相救相賙音義(葬如字劉才郎反埋本或)
(作貍莫皆反)疏(釋曰云五家為比十家為聯又云五人為伍十人為聯者在家惟有五家為比比長領之)
(無十家為聯相管之法今云十家為聯者以在軍之時有十人為什本出於在家故并二比為十家為聯擬入)
(軍時相并故覆云五人為伍十人為聯明是在軍法耳云四閭為族八閭為聯者張逸問族百家安得有八閭)
(鄭答并之為聯耳若然亦如二比為聯之類也云使之相保者謂相保不為愆負云相受者謂宅舍有故相受)
(寄託云刑罰慶賞相及者案趙商問族師之義鄰比相坐康誥之說門内尚寬書禮是錯未達旨趣鄭答族師)
(之職周公新制禮使民相共勅之法康誥之時周法未定又新誅三監務在尚寬以安天下先後異時各有云)
(為乃謂是錯注釋曰案大司徒職云五族為黨使之相救五黨為州使之相賙此所戒勅亦與彼同故引為證)
(也)若作民而師田行役則合其卒伍簡其兵器以鼓鐸
旗物帥而至掌其治令戒禁刑罰注亦於軍因為卒長
疏(釋曰若作民而師田行役則合其卒伍者族師主百家家出一人即為一卒卒長還使族師為之故鄭云)
(亦因為卒長也云簡其兵器者在軍即有弓矢殳矛戈戟云以鼓鐸旗物者案大司馬春辨鼓鐸王執路鼓諸)
(侯執賁鼓軍將執晉鼓師帥執提旅帥執鼙卒長執鐃兩司馬執鐸公司馬執鐲又司常云王建大常已下是)
(鼔鐸旗物也帥而至者族師以士卒具備帥至於鄉師以致司徒也注釋曰亦於軍因為卒長者亦釋經掌其)
(治令已下亦非衆屬軍吏還是自為卒長者也)歲終則會政致事
閭胥各掌其閭之徵令注鄭司農云二十五家為閭疏
(注釋曰先鄭知二十五家為閭者以其五家為比五比為閭故知閭二十五家也而云各掌其閭之徵令者徵)
(令即下文歲時以下之事是也)以歲時各數其閭之衆寡辨其施舍凡
春秋之祭祀役政喪紀之數聚衆庶既比則讀法書其
敬敏任恤者注祭祀謂州社黨禜族酺也役田役也政
若州射黨飲酒也喪紀大喪之事也四者及比皆會聚
衆民因以讀法以勅戒之故書既為暨杜子春讀政為
征暨為既音義(數色主反政如字杜音征會如字下會同暨其器反又斤乙反)疏(釋曰言以)
(歲時者謂歲之四時云各數其閭之衆寡者閭胥各自數當閭之内戸口多少云辨其施舍者亦謂國中七尺)
(以及六十野自六尺以及六十有五皆征之已外施舍不役云凡春秋之祭祀役政喪紀之數聚衆庶者謂州)
(長黨正族師祭祀及役政與王家喪紀閭胥皆為之聚衆庶以待驅使也云既比則讀法者上族師已上官尊)
(讀法雖稀稠不同皆有時節此閭胥官卑而於民為近讀法無有時節但是聚衆庶比之時即讀法故云既比)
(則讀法云書其敬敏任恤者以上書其德行道藝今此閭胥親民更近故除任恤六行之外兼記敬敏者也注)
(釋曰知祭祀謂州社黨禜族酺者以其黨鄉之内所有祭祀無過此三者而已故知義然也云役田役也者上)
(文師田行役竝言則役是役作但田是國之常事田重於功作此文不云田故知役是田役也知政是州射黨)
(飲酒者政與上祭祀連文聚衆庶故知若州射及黨飲酒也云喪紀大喪之事也者此大喪王之喪也知者以)
(其聚衆庶明非上州之大喪故以王之喪解之)凡事掌其比觵撻罰之事注觵
撻者失禮之罰也觵用酒其爵兕角為之撻扑也故書
或言觵撻之罰事杜子春云當言觵撻罰之事音義(觵古)
(横反撻吐達反扑普卜反)疏(釋曰言凡非一則是鄉飲酒及鄉射飲酒有失禮者須罰之故云凡事云掌其)
(比者人聚則有校比之法皆掌之云觵撻罰之事者凡有失禮者輕者以觵酒罰之重者以楚撻之故雙言觵)
(撻罰之事注釋曰鄭知觵用酒者以其古者失禮之罰罰用酒又知其爵以兕角為之者見詩云兕觵其觩故)
(知用兕牛角為觵爵也云撻扑也尚書云扑作教刑孔云扑榎楚故知此撻亦扑也云故書或言觵撻之罰事)
(杜子春云當言觵撻罰之事者子春之意以觵撻罰在之上於義為切故從經為正者也)
比長各掌其比之治五家相受相和親有辠奇衺則相
及注衺猶惡也音義(治直吏反辠本亦作罪衺似嗟反)疏(釋曰比長管五家下士為)
(之家數雖少亦有治法故各掌其比之治云五家相受者宅舍有故崩壞相寄託云相和親者案尚書云爾室)
(不睦爾唯和哉五家之内有不和親則使之自相和親云有辠奇衺則相及者五家有罪惡則連及欲使不犯)
(故注云衺猶惡也)徙于國中及郊則從而授之注徙謂不便其
居也或國中之民出徙郊或郊民入徙國中皆從而付
所處之吏明無罪惡音義(便婢面反)疏(釋曰五家之内人有不便其居須徙者則)
(使伍長從而授之注釋曰云徙謂不便其居也者古者三歲大比之年民有願厭於本居之處不便則任民遷)
(徙故云不便其居也周法遠郊百里内并國中共為六鄉此國中及郊所徙者竝不離當鄉之内言或國中之)
(民出徙郊者先從近向遠釋經徙于郊之文也云或郊民入徙國中者欲釋經徙于國中之文也云皆從而付)
(所處之吏明無罪惡者釋經則從而授之之文也若有罪惡則下文無授無節圜土内之其人私逃有何付授)
(之也今伍長自往付授明無罪惡直是不便其居耳)若徙于他則為之旌節而行
之注徙於他謂出居異鄉也授之者有節乃達疏(釋曰上經)
(是當鄉之内遷徙直須伍長送付彼吏今此經言徙于他是出向外鄉則當為旌節乃行之注釋曰言徙于他)
(對上經直言國中及郊為鄉内此言徙于他明是出居異鄉也云授之者有節乃達者鄭欲見上經鄉内徙者)
(有授無節此徙外鄉非直有授兼亦有節乃可行故鄭言此有節亦授之者也此節即道路用旌節一也)若
無授無節則唯圜土内之注鄉中無授出鄉無節過所
則呵問繫之圜土考辟之也圜土者獄城也獄必圜者
規主仁以仁心求其情古之治獄閔於出之音義(呵呼何反)
(又音何)疏(釋曰總結上二經故鄭云鄉中無授出鄉無節此皆罪人故當唯圜土内之也注釋曰上釋出)
(鄉有授兼節此注釋鄉中無授出鄉無節似出鄉空有節而全無授者以其出鄉雖兼有授直舉有節以對鄉)
(内有授何妨有節兼有授也若直有節而無授何以分别罪惡之人云過所則呵問繫之圜土考辟之也者謂)
(所過之官司見即呵問之必知有呵問之者若不呵問窮詰則虛實難明故知呵問也繫之圜土考辟之者謂)
(繫在獄中辟法也考量以法推問無授無節之由也云圜土者獄城也獄必圜者規主仁以仁心求其情者案)
(禮記深衣有規矩權衡規配東方仁矩配西方義但斷獄之法有義有仁雖以義斷使合宜仍以仁恩閔念求)
(得情實閔念出之故獄城圜也)
封人掌設王之社壝為畿封而樹之注壝謂壇及堳埒
也畿上有封若今時界矣不言稷者稷社之細也疏(釋曰)
(云掌設王之社壝者謂王之三社三稷之壇及壇外四邊之壝皆設置之直言壝不云壇舉外以見内内有壇)
(可知也云為畿封而樹之者謂王之國外四面五百里各置畿限畿上皆為溝塹其土在外而為封又樹木而)
(為阻固故云為畿封而樹之注釋曰壝謂壇及堳埒也者堳埒即壝經不言壇故鄭兼見之也云畿上有封若)
(今時界矣者漢時界上有封樹故舉以言之云不言稷者稷社之細也者案大司徒及下文皆社稷俱言此獨)
(言社不言稷故解之案孝經緯社是五土總神稷是原隰之神原隰即是五土之一耳故云稷社之細舉社則)
(稷從之矣故言社不言稷也稷既是原隰之神但原隰宜五穀五穀不可遍敬稷又為五穀之長故立稷以表)
(名孝經注直云社謂后土者舉配食者而言耳)凡封國設其社稷之壝封其四
疆注封國建諸侯立其國之封疏(釋曰言凡封國者封五等之國非一故云)
(凡以廣之云設其社稷之壝者案禹貢徐州貢五色土孔注云王者封五色土為社建諸侯則各割其方色土)
(與之使立社燾以黃土苴以白茅茅取其潔黃取王者覆四方是封乎諸侯立社稷之法也云封其四疆者諸)
(侯百里以上至五百里四邊皆有封疆而樹之故云封其四疆也注釋曰封國建諸侯者若典命云三公八命)
(其卿六命大夫四命其出封皆加一等是建諸侯也云立其國之封者封則經云四疆是也)造都邑
之封域者亦如之疏(釋曰云造都邑者謂大都小都家邑三等采地有百里五十里二十)
(五里皆有四邊封域故云之封域也云亦如之者亦如上諸侯有四疆也)令社稷之職注將
祭之時令諸有職事於社稷者也郊特牲曰唯為社事
單出里唯為社田國人畢作唯為社丘乘共粢盛所以
報本反始也音義(為于偽反下同單音丹乘繩證反)疏(釋曰春秋祭社皆有職事令之)
(者使各依職司而行故須令之也注釋曰言將祭之時者春秋祭社日皆用甲未祭之前令諸有職事于社稷)
(者也云唯為社事單出里者單盡也盡往助祭于州長此據六鄉之中又云唯為社田國人畢作者畢亦盡也)
(國人盡行鄭云非徒羨謂在六遂之中以下劑致甿當家之内一人為正卒一人為羡卒其餘為餘夫但田與)
(追胥竭作餘夫亦行故云非徒羨也云唯為社丘乘共粢盛者此據三等采地之中故有丘甸井田之法案小)
(司徒職云九夫為井四井為邑四邑為丘四丘為甸甸方八里旁加一里則為一成成百井九百夫一井之地)
(九夫八家各治一夫自入共治一夫稅入於君以共粢盛而祭社故云丘乘共粢盛也云所以報本反始也者)
(社稷為土神是民之本句龍后稷是民之始反亦報也命民共之者所以報本反始也引之者證祭社各有職)
(事)凡祭祀飾其牛牲設其楅衡置其絼共其水稾注飾
謂刷治潔清之也鄭司農云楅衡所以楅持牛也絼著
牛鼻繩所以牽牛者今時謂之雉與古者名同皆謂夕
牲時也杜子春云楅衡所以持牛令不得抵觸人玄謂
楅設於角衡設於鼻如椵狀也水稾給殺時洗薦牲也
絼字當以豸為聲音義(楅音福絼本又作紖持忍反稾古老反清如字又才性反著直)
(略反令力呈反抵丁禮反椵音加沈一音瑕豸直氐反)疏(釋曰言凡祭祀謂王之天地宗廟先大次小之)
(祭祀非一故云凡以廣之云飾其牛牲者祭祀尚潔淨故飾治使淨也設其楅衡者恐抵觸人故須設楅于角)
(牽時須易制故設衡于鼻置絼當牽行故亦置之于鼻也須洗薦牲體故共其水稾也注釋曰司農云楅衡所)
(以楅持牛也者司農意以衡為持故云所以楅持牛以楅衡共一物解之與子春同後鄭不從之矣云絼著牛)
(鼻繩所以牽牛者今時謂之雉與古者名同者若然自漢以前皆謂之絼案禮記少儀云牛則執紖紖則絼之)
(别名今亦謂之為紖也云皆謂夕牲時也者但夕牲在祭前之夕正祭在厥明二時皆有此事明據在前夕牲)
(時而言也杜子春云楅衡所以持牛令不得抵觸人者子春意楅衡唯設于角與司農義同後鄭亦不從也玄)
(謂楅設于角者楅者相楅廹之義故知設於角云衡設於鼻者衡者橫也謂橫木於鼻今之駞猶然故知設於)
(鼻破先鄭子春之義云如椵狀者漢時有置於犬之上謂之椵故舉之以為況衡者也云水稾給殺時洗薦牲)
(也者其牛將殺不須飼之又充人已飼三月不得將殺始以水稾飲飼水所以洗牲稾所以薦牲故雙言洗薦)
(牲也云絼字當以豸為聲者爾雅有足曰蟲無足曰豸但牛紖以麻為之從絲為形以豸為聲故云絼字當以)
(豸為聲)歌舞牲及毛炮之豚注謂君牽牲入時隨歌舞之
言其肥香以歆神也毛炮豚者爓去其毛而炮之以備
八珍鄭司農云封人主歌舞其牲云博碩肥腯音義(炮薄)
(交反爓似鹽反去起吕反腯徒忍反)疏(釋曰言歌舞牲者謂君牽牲入時封人隨後歌舞云博碩肥腯也云)
(及毛炮之豚者謂造炮豚之時則爓去其毛以炮之也注釋曰案禮記祭義云君牽牲穆答君卿大夫序從是)
(君牽牲入時也云隨歌舞之言其肥香以歆神也者解封人隨牲後歌舞之時節及使神歆享之意云毛炮豚)
(者爓去毛而炮之者經直云毛炮恐人以并毛炮之案禮記内則有炮豚炮牂皆編萑以苴之塗之以墐塗孰)
(乃擘去之彼雖炮亦不言去毛炮之鄭知去毛者牂豚之毛於牲無用空以汙損牲體故知凡炮者皆去毛也)
(云以備八珍者彼内則八珍之中有炮豚此炮豚與彼同故知此炮豚以備足八珍也鄭司農云封人主歌舞)
(其牲云博碩肥腯者此左氏桓公傳隨季良之辭彼云奉牲以告曰博碩肥腯引之者證封人歌舞牲時有此)
(辭也)凡喪紀賓客軍旅大盟則飾其牛牲注大盟會同之
盟疏(釋曰言凡此下四事王之喪紀有牲者除朝夕奠用脯醢以外大小斂朔月月半薦新奠祖奠大遣)
(等皆有牲牢賓客有殺牲者唯據致飱及饔餼饗食皆有殺牲之事軍旅殺牲者謂饗獻軍吏大盟謂天子親)
(往臨盟此一經皆用牛牲故總云飾其牛牲也注釋曰案覲禮及司儀諸侯時見曰會殷見曰同王皆為壇於)
(國外行盟誓之法故鄭依而言焉)
鼓人掌教六鼓四金之音聲以節聲樂以和軍旅以正
田役注音聲五聲合和者疏(釋曰言掌教者必教他官案眡瞭職發首云掌凡樂)
(事播鼗擊頌磬笙磬下又云掌大師之縣鼜愷獻亦如之雖不云擊鼔以上下文參之其五鼓是眡瞭擊之則)
(此所教者當教眡瞭也其晉鼓當教鎛師故其職云掌金奏之鼓此下文云以晉鼓鼓金奏故彼鄭注云主擊)
(晉鼓是也又云六鼓四金之音聲者六鼓四金與音聲和合故連言音聲也云以節聲樂者下云雷鼓靈鼓路)
(鼓晉鼓皆是也以和軍旅者下云以鼖鼓鼓軍事是也云以正田役者下云以鼗鼓鼓役事是也田獵所以習)
(戰則田鼓當與軍事同案大司馬云王執路鼓諸侯執賁鼓軍將執晉鼓之等是也此一經是與下為總目之)
(語也注釋曰案禮記學記云鼔無當於五聲五聲不得不和則五聲須鼓乃和故鄭云五聲合和者鄭不解音)
(者單出曰聲雜比曰音音聲相將之物故釋五聲則含得音故不重云音也)教為鼓而辨其
聲用注教為鼓教擊鼓者大小之數又别其聲所用之
事音義(别彼列反)疏(注釋曰鄭云教為鼓教擊鼔者大小之數者則雷鼔八面之等云而辨其聲用)
(鄭云又别其聲所用之事則下文雷鼓及四金聲之所用各不同是也)以雷鼓鼓神祀注
雷鼓八面鼓也神祀祀天神也疏(釋曰天神稱祀地祗稱祭宗廟稱享案下)
(靈鼓鼔社祭又案大司樂以靈鼔祭澤中之方丘大地祗與社同鼓則但是地祗無問大小皆用靈鼔則此雷)
(鼔鼓神祀但是天神皆用雷鼔也注釋曰鄭知雷鼓八面者雖無正文案韗人為臯陶有晉鼓鼖鼔臯鼓三者)
(非祭祀之鼓皆兩面則路鼓祭宗廟宜四面靈鼓祭地祗尊於宗廟宜六面雷鼔祀天神又尊於地祗宜八面)
(故知義然也)以靈鼓鼓社祭注靈鼓六面鼓也社祭祭地祗
也疏(釋曰郊特牲云社祭土神地之道則孝經緯云社是五土之總神是地之次祀故舉社以表地祗大)
(宗伯亦云血祭祭社稷五祀亦舉社以表地祗其實地之大小之祭皆用靈鼔也)以路鼓鼓鬼
享注路鼓四面鼓也鬼享享宗廟也音義(享許丈反劉虛讓反牛人)
(職同)疏(釋曰案大宗伯宗廟有六享禘祫四時皆言享先王則皆是大祭縱有享先公為次祀祭殤為小祀)
(皆用此路鼔以其天神地祗大小同鼓故也)以鼖鼓鼓軍事注大鼓謂之鼖
鼖鼓長八尺音義(鼖扶云反)疏(釋曰案大司馬云春辨鼔鐸王執路鼓諸侯執鼖鼓軍將)
(執晉鼓鄭注云王不執鼖鼓尚之於諸侯門社軍以鼖為正無妨兼有路鼔晉鼔之等也注釋曰云大鼓謂之)
(鼖是訓鼓為大此唯兩面而已而稱大者此不對路鼓已上以其長八尺直對晉鼓六尺六寸者為大耳鼖鼔)
(長八尺韗人文)以鼛鼓鼓役事注鼛鼓長丈二尺音義(鼛音羔)疏
(釋曰案緜詩云鼛鼓弗勝鄭云鼛鼓不能止之此云鼓役事謂擊鼓起役事與彼不同者但起役止役皆用鼛)
(鼔兩處義得相兼耳注釋曰丈二尺韗人文此既丈二尺大於鼖鼓不得大名但鼖鼔長八尺尚對晉鼔為鼖)
(明鼛鼓亦大可知不可同名為鼖故别以鼛鼓為號也)以晉鼓鼓金奏注晉鼓長
六尺六寸金奏謂樂作擊編鍾音義(編必仙反)疏(釋曰凡作樂則先擊)
(鍾故鍾師以鍾鼔奏九夏鄭云先擊鍾次擊鼓金則鍾也奏則擊也則是擊鍾後即擊鼓故云晉鼓鼓金奏注)
(釋曰晉鼓長六尺六寸亦韗人文云金奏謂樂作擊編鍾者案磬師云擊編鍾鄭注云磬亦編於鍾言之者鍾)
(有不編不編者鍾師擊之若然則磬師擊編鍾鍾師擊不編鍾又案鎛師云掌金奏之鼓鄭注云主擊晉鼓則)
(此晉鼓和金奏但鍾之編與不編作之皆是金奏晉鼓皆和之矣鄭唯言編鍾據磬師而言其實不編者亦以)
(晉鼓和之故鍾師云以鍾鼓奏九夏鄭云先擊鍾次擊鼓是不編之鍾亦有鼓鼓即晉鼓也)以金錞
和鼓注錞錞于也圜如碓頭大上小下樂作鳴之與鼓
相和音義(錞音淳碓音對本又作椎直追反)疏(釋曰謂作樂之時以此金錞和於鼓節也注釋)
(曰錞錞于也者錞于之名出于漢之大予樂官并云其形圜如碓頭大上小下竝出彼文而知之又云樂作鳴)
(之與鼓相和此鄭以意解之案下三金皆大司馬在軍所用有文此金錞不見在軍所用明作樂之時與鼔相)
(和故云和鼓也)以金鐲節鼓注鐲鉦也形如小鍾軍行鳴之以
為鼔節司馬職曰軍行鳴鐲音義(鐲直角反鉦音征)疏(釋曰此謂在軍)
(之時所用節鼓與鼓為節也注釋曰鄭云鐲鉦也者案詩有鉦人伐鼓就而解之彼注鉦以靜之此解以為軍)
(行所用不同者義亦一也以其動靜俱用故也云形如小鍾者亦據漢法而言也云軍行鳴之以為鼓節此依)
(大司馬文而釋故引彼文云軍行鳴鐲對上金錞作樂為節案彼是公司馬所執也)以金鐃止鼓
注鐃如鈴無舌有秉執而鳴之以止擊鼓司馬職曰鳴
鐃且卻音義(鐃女交反秉兵政反本又作柄下同卻起略反)疏(釋曰此案春秋左氏莊公傳曹)
(劌云一鼔作氣再而衰三而竭哀公傳陳書曰吾聞鼓而已不聞金矣是進軍之時擊鼓退軍之時鳴鐃注釋)
(曰云鐃如鈴無舌者亦約漢法而知也云有秉執而鳴之者案大司馬云卒長執鐃故知執而鳴之也又引司)
(馬職鳴鐃且卻者欲見軍卻退時鳴之是止鼓時所用也)以金鐸通鼓注鐸大鈴也
振之以通鼓司馬職曰司馬振鐸音義(鐸待洛反鈴音零)疏(釋曰)
(此是金鈴金舌故曰金鐸在軍所振對金鈴木舌者為木鐸施令時所振言通鼓者兩司馬振鐸軍將已下即)
(擊鼓故云通鼓也注釋曰鐸大鈴亦約漢法知之引司馬職者案彼兩司馬執鐸所引司馬執鐸即兩司馬也)
凡祭祀百物之神鼓兵舞帗舞者注兵謂干戚也帗列
五采繒為之有秉皆舞者所執音義(帗音拂劉音弗)疏(釋曰上文神祀)
(社祭鬼享文俱不及小神故此更廣見小神之事故云凡祭祀百物之神也云鼓兵舞帗舞者天地之小神所)
(舞不過此兵舞帗舞二事案下舞師山川用兵舞社稷用帗舞今此小神等若義近山川者舞兵舞義近社稷)
(者舞帗舞故六舞之中唯言此二舞而已注釋曰兵謂干戚也者案司兵云祭祀授舞者兵鄭亦云授以朱干)
(玉戚必知兵舞是干戚者見禮記樂記云干戚之舞非備樂祭統又云朱干玉戚竝是大武之舞是知兵舞干)
(戚也又知帗舞列五采繒為之有秉者案樂師注帗五采繒今靈星舞子持之是舉今以曉古故知之也)凡
軍旅夜鼓鼜注鼜夜戒守鼓也司馬法曰昏鼓四通為
大鼜夜半三通為晨戒旦明五通為發昫音義(鼜千歴反昫本)
(又作呴亦作煦休具反劉休武反或況冢反)疏(釋曰在軍警戒急在於夜故軍旅於夜鼓其鼜鼓以警衆)
(也注釋曰言鼜者聲同憂戚取軍中憂懼之意故名戒守鼓為鼜也引司馬法曰昏鼓四通為大鼜者欲取從)
(初夜即為警戒之意故擊鼓四通使大憂戚也云夜半三通為晨戒者警衆豫使嚴備侵早當行云旦明五通)
(為發昫者旦明五通晨昫之時當發故云發昫也)軍動則鼓其衆注動且行疏
(釋曰尋常在道欲行之時所擊之鼓則上注五通發昫是也今别言軍動則據將臨陳之時軍旅始動則擊鼓)
(以作士衆之氣故曹劌云一鼓作氣鄭云動且行謂行前向陳時也)田役亦如之疏(釋曰田獵)
(圍合之時必擊鼓象對敵故大司馬職云鼓遂圍禁是也)救日月則詔王鼓注救日
月食王必親擊鼓者聲大異春秋傳曰非日月之眚不
鼓音義(眚生領反)疏(釋曰謂日月食時鼓人詔告于王擊鼓聲大異以救之案太僕職云軍旅田役)
(贊王鼓鄭注云佐擊其餘面又云救日月食亦如之太僕亦佐擊其餘面鄭既云佐擊其餘面則非止兩面之)
(鼓案上解祭日月與天神同用雷鼓則此救日月亦宜用雷鼓八面故太僕與戎右俱云贊王鼔得佐擊餘面)
(也案莊二十五年左氏傳夏六月辛未朔日有食之鼔用牲于社非常也唯正月之朔慝未作日有食之於是)
(乎用幣于社伐鼔于朝若然此救日食用鼔惟據夏四月隂氣未作純陽用事日又太陽之精於正陽之月被)
(食為災故有救日食之法他月似無救理尚書胤征季秋九月日食救之者上代之禮不與周同諸侯用幣于)
(社伐鼓于朝退自攻責若天子法則伐鼓于社昭十七年昭子曰日食天子伐鼓于社是也注釋曰救日月食)
(王必親擊鼓者聲大異者但日月食始見其微兆未有災驗故云異也引春秋傳者亦莊二十五年傳辭彼傳)
(云秋大水鼓用牲于社于門亦非常也凡天災有幣無牲非日月之眚不鼓譏其為大水用鼓引之證其日月)
(得有用鼓法春秋不記救月食者但日食是隂侵陽臣侵君之象故記之月食是陽侵隂君侵臣之象非逆事)
(故略不記之也)大喪則詔大僕鼓注始崩及窆時也疏(注釋曰案大僕)
(職云大喪始崩戒鼓傳達于四方窆亦如之是鄭所據也)
舞師掌教兵舞帥而舞山川之祭祀教帗舞帥而舞社
稷之祭祀教羽舞帥而舞四方之祭祀教皇舞帥而舞
旱暵之事注羽析白羽為之形如帗也四方之祭祀謂
四望也旱暵之事謂雩也暵熱氣也鄭司農云皇舞蒙
羽舞書或為䍿或為義玄謂皇析五采羽為之亦如帗
音義(暵呼但反䍿音皇)疏(釋曰云掌教兵舞謂教野人使知之國有祭山川則舞師還帥領往舞山)
(川之祀已下皆然案春官樂師有六舞并有旄舞施于辟雍人舞施于宗廟此無此二者以卑者之子不得舞)
(宗廟之酎祭祀之舞亦不得用卑者之子彼樂師教國子故有二者此教野人故無旄舞人舞注釋曰羽析白)
(羽為之形如帗也者但羽舞用白羽帗舞用五色繒用物雖異皆有柄其制相類故云形如帗也云四方之祭)
(祀謂四望也知者若以四方連百物則四方不止四望今單云四方四望五岳四瀆亦布在四方故知四方即)
(四望也云旱暵之事謂雩也者春秋所云雩者皆釋旱又祭法云雩禜祭水旱故知旱暵謂雩祭也云暵熱氣)
(也者以其旱時多熱氣又此暵字以日為形以漢為聲者故知暵熱氣也鄭司農云皇舞象羽舞者先鄭之意)
(蓋見禮記王制有虞氏皇而祭皇是冕為首服故以此皇為鳳皇羽蒙于首故云蒙羽舞自古未見蒙羽于首)
(故後鄭不從之矣云書或為䍿或為義者禮本不同故或為䍿或為義皆不從之矣玄謂皇析五采羽為之亦)
(如帗者鍾氏染鳥羽象翟鳥鳳皇之羽皆五采此舞者所執亦以威儀為飾言皇是鳳皇之字明其羽亦五采)
(其制亦如帗舞若然帗舞羽舞皇舞形制皆同也)凡野舞則皆教之注野舞謂
野人欲學舞者疏(釋曰案序官舞徒四十人其數有限今云皆教之者數雖四十餘者有能)
(學皆教之以待其闕耳)凡小祭祀則不興舞注小祭祀王玄冕所
祭者興猶作也疏(釋曰案上文云凡祭祀百物之神鼔兵舞帗舞又案司服云羣小祀則玄)
(冕注云羣小祀林澤墳衍四方百物之屬如是則小祭祀有兵舞帗舞而云不興舞者小祭祀雖同玄冕若外)
(神林澤之等則有舞若宫中七祀之等則無舞此文是也)
牧人掌牧六牲而阜蕃其物以共祭祀之牲牷注六牲
謂牛馬羊豕犬雞鄭司農云牷純也玄謂牷體完具音
義(蕃音煩牷音全)疏(釋曰云掌牧六牲而阜蕃其物者阜盛也蕃息也物謂毛物言使肥盛蕃息各有毛)
(物謂五官各有牛人羊人犬人豕人之等擇取純毛物者以供牧人牧人又供與充人芻之三月以祭祀故云)
(以共祭祀之牲牷也注釋曰案爾雅所釋六畜有馬牛羊豕犬雞故鄭依而釋之案膳夫供六牲鄭注云始養)
(之曰畜將用之曰牲則此云牲亦據將用為言也司農云牷純也後鄭不從者尚書云犧牷對犧不得為純色)
(其純下文毛之者是也故玄易之云牷體完具也)凡陽祀用騂牲毛之隂祀用
黝牲毛之望祀各以其方之色牲毛之注騂牲赤色毛
之取純毛也隂祀祭地北郊及社稷也望祀五嶽四鎮
四瀆也鄭司農云陽祀春夏也黝讀為幽幽黑也玄謂
陽祀祭天於南郊及宗廟音義(黝於糾反司農音幽)疏(釋曰言凡與下陽祀)
(隂祀望祀等為目故云凡以廣之也注釋曰騂牲知是赤色者見明堂位周人騂剛檀弓云周人牲用騂周尚)
(赤而云用騂故知騂是赤也云毛之取純毛也者對下文云尨是雜色則此經云毛之者皆是取純毛也云隂)
(祀祭地北郊及社稷也并陽祀祭天於南郊及宗廟者但天神與宗廟為陽地與社稷為隂案大宗伯云蒼璧)
(禮天黃琮禮地謂圜丘方澤下云牲幣各放其器之色則昊天與崑崙牲用蒼用黃四時迎五方天帝又各依)
(其方色牲則非此騂牲黝牲惟有郊天及宗廟社稷一等不見牲色在此陽祀隂祀之中可知案郊特牲云郊)
(之祭也大報天而主日兆於南郊就陽位也牲用騂是南郊用騂也檀弓云殷尚白周尚赤是祭宗廟用赤也)
(據此而言則祭天於南郊及宗廟用騂也郊特牲云社祭土而主隂氣也是社稱隂孝經緯鉤命決云祭地于)
(北郊就隂位彼對郊天就陽位則是神州之神在北郊而稱隂以是知隂祀中有祭地于北郊及社稷也不從)
(先鄭陽祀春夏者周祭宗廟四時同用騂夏至祭地方澤牲用黃春夏迎氣牲各隨方之色明不得同用騂故)
(不從也又知望祀是四望者以其言望與四望義同故知是四望五嶽等也云黝讀為幽幽黑也者以其幽是)
(北方故從幽為黑也後鄭先解隂祀後釋陽祀者陽祀待先鄭釋訖隨後破之故也)凡時祀之牲
必用牷物注時祀四時所常祀謂山川以下至四方百
物疏(釋曰時言凡者山川已下非一故亦言凡以廣之也必用牷物者對上方色是隨其方色不用尨尨)
(是雜色則此牷物者非方非雜雖不得隨方之色要於一身之上其物色須純其體須完不得雜也假令東方)
(或純黃純黑南方或純白純青皆得也注釋曰知時祀是山川以下至四方百物者案司服山川羣小祀林澤)
(四方百物在四望下此上文云天地四望此時祀又在四望下又四方山川之等亦依四時而祀故知時祀是)
(山川至百物鄭唯據地之時祀若天之時祀日月已下亦在此時祀中也)凡外祭毁事用尨
可也注外祭謂表貉及王行所過山川用事者故書毁
為甈尨作庬杜子春云甈當為毁庬當為尨尨謂雜色
不純毁謂疈辜候禳毁除殃咎之屬音義(尨亡江反貉莫霸反甈丘)
(例反疈普逼反辜音孤禳如羊反)疏(釋曰外祭毁事其神非一故云凡以廣之也注釋曰知外祭中有表)
(貉者據上文外神之中已云天地至四方百物依時而祭者已盡此别言外祭則外祭中唯有表貉之等案大)
(司馬田獵之時立表而貉祭司几筵亦云貉用熊席又知外祭中有王行所過山川用事者案校人云凡將事)
(于四海山川則飾黃駒大祝云大會同過大山川則用事焉亦是非常外祭之事若然此云尨校人用黃駒者)
(從地色黃亦據尨中有黃色者用之不必純黃也云毁謂疈辜候禳毁除殃咎之屬者此文承子春之下不言)
(玄謂當是子春所解也案宗伯云疈辜祭四方百物而引九門磔禳又案小祝職云將事候禳皆是禱祈除殃)
(咎非常之祭用尨之類故引以為證也)凡祭祀共其犧牲以授充人繫之
注犧牲毛羽完具也授充人者當殊養之周景王時賓
起見雄雞自斷其尾曰雞憚其為犧音義(憚待旦反)疏(釋曰牧人)
(養牲臨祭前三月授與充人繫養之故云凡祭祀共其犧牲以授充人繫之注釋曰云犧牲毛羽完具也者云)
(犧牲不云牷則唯揀純毛者而鄭云完具者祭祀之牲若直牷未必純犧若犧則兼牷可知故鄭以完具釋犧)
(云授充人者當殊養之者牧人之牲未用祭者總在一處不殊今將以祭者則殊别繫養之云周景王時者此)
(春秋左氏傳昭二十二年王子朝賓起有寵於景王王與賓孟說之欲立之又云賓孟適郊見雄雞自斷其尾)
(問之侍者曰自憚其犧也遽歸告王且曰雞其憚為人用乎人異於是注犧者以喻人之有純德實宜為君彼)
(直云自憚其犧不云雞鄭以義增之耳引之者證犧是純色之意也)凡牲不繫者共奉之
注謂非時而祭祀者疏(注釋曰云不繫者謂若上文凡外祭毁事用尨可也是非時而)
(祭祀者也)
牛人掌養國之公牛以待國之政令注公猶官也疏(釋曰)
(云掌養國之公牛以待國之政令者政令則諸侯所須牛及牧人之事則供送之也注釋曰訓公為官者恐有)
(公君之嫌但王家之牛若公廨之牛故須訓公為官是官牛也)凡祭祀共其享牛求牛
以授職人而芻之注鄭司農云享牛前祭一日之牛也
求牛禱於鬼神祈求福之牛也玄謂享獻也獻神之牛
謂所以祭者也求終也終事之牛謂所以繹者也宗廟
有繹者孝子求神非一處職讀為樴樴謂之杙可以繫
牛樴人者謂牧人充人與芻牲之芻牛人擇於公牛之
中而以授養之音義(職戚音特或餘式反劉之式反注樴同繹音亦徐音夕杙餘式反劉)
(餘則反)疏(釋曰云凡祭祀者祭祀非一故亦言凡以廣之云享牛者謂正祭之牛云求牛者謂繹祭之牛)
(云以授職人而芻之者謂授充人繫養者也注釋曰先鄭云享牛前祭一日之牛也者若以此為祭前一日夕)
(牲時而言仍是正祭牛則不應以正祭而云前祭一日若不據祭祀以為齊時所食齊則十日不應惟止一日)
(而已其言無據故後鄭不從也云求牛禱於鬼神祈求福之牛也者案上文凡牲不繫者共奉之謂非時而祭)
(則不繫之此經授職人繫之明非禱祈非時祭者故後鄭亦不從也玄謂享獻也獻神之牛謂所以祭者也者)
(以其宗伯祭宗廟六者皆云享則享是正祭可知破先鄭為前祭一日之牛也云求終也終事之牛謂所以繹)
(者也者今日正祭于廟明日繹祭在門外之西室故鄭云孝子求神非一處以解求牛為繹祭之牛也故郊特)
(牲云祭于祊尚曰求諸遠者與是名繹祭為求也云職讀為樴者凡官皆有職直云職人無所指斥但職樴聲)
(相近誤為職故讀從樴充人置樴入地之時樴樴然作聲故以聲名其官也云樴謂之杙者爾雅釋宫文郭注)
(云橜也云樴人者謂牧人充人與者與疑辭疑之者凡牲堪祭祀者則牛人選入牧人臨祭之前牧人乃授充)
(人充人乃繫養之今若即以樴人為充人則隔牧人故連牧人而言之明先至牧人乃至充人經據後而言之)
(耳云牛人擇於公牛之中而以授養之者鄭直言養之者則養者之中還兼有牧人充人也)凡賓客
之事共其牢禮積膳之牛注牢禮飧饔也積所以給賓
客之用若司儀職曰主國五積者也膳所以間禮賓客
若掌客云殷膳太牢音義(積子賜反注同飧音孫)疏(釋曰言凡賓客者謂五等)
(諸侯來朝兼有臣來聘皆共牢禮積膳之牛也注釋曰鄭知牢禮飧饔者此一經皆謂致與賓客者下云饗食)
(是速賓之禮也案大行人掌客皆云上公飧五牢饔餼九牢五積侯伯飧四牢饔餼七牢四積子男飧三牢饔)
(餼五牢三積積之多少各視飧牢其膳則五等諸侯皆太牢故云牢禮飧饔也云積所以給賓客之用者謂行)
(道之用遺人所云者是也又引司儀職曰主國五積者據上公而言也云膳所以間禮賓客者謂賓客未去之)
(間致禮也又引掌客云殷膳大牢彼注云殷中也中間未去即是間禮賓客也)饗食賓射共其
膳羞之牛注羞進也所進賓之膳燕禮小臣請執幂者
與羞膳者至獻賓而膳宰設折爼王之膳羞亦猶此音
義(食音嗣下文同幂民狄反折之設反)疏(釋曰饗者享太牢以飲賓獻依命數食者亦享太牢以食食禮)
(九舉七舉五舉亦依命數無酒獻酬耳皆在於廟以速賓射者謂大射及與賓客射于朝天子諸侯射先行燕)
(禮皆有殽爼故有牛也云共其膳羞之牛者謂獻賓時宰夫所進爼是也注釋曰引燕禮小臣請執幂者與羞)
(膳者至獻賓而膳宰設折爼者案燕禮立賓後公卿大夫升就席小臣阼階下北面請執幂者與羞膳者注云)
(執幂者執瓦大之幂也方圜壺無幂羞膳者羞於公謂庶羞云云至主人獻賓賓西階上拜筵前受爵反位主)
(人賓右拜送爵膳宰薦脯醢賓升筵膳宰設折爼此王與賓饗及賓射設爼時節及設人無文故云王之膳羞)
(亦猶此也若然饗食有牛爼至於射禮天子諸侯皆先行燕禮其牲猶得有牛者但天子諸侯雖用燕禮直取)
(一獻之禮未旅而行射禮其用牲則左傳云公當饗雖然燕禮亦用牛與饗同若然云膳羞則庶羞也不言正)
(爼之牛者據庶羞而言其實兼正爼矣)軍事共其犒牛注鄭司農云犒師
之牛音義(犒苦報反注同)疏(釋曰謂將帥在軍牯犒之賜牛謂之犒牛也注釋曰案左氏傳僖公)
(三十三年秦師襲鄭鄭商人弦高將市於周遇之以乘韋先牛十二犒師雖非已之軍師亦是犒師之牛故引)
(以為證也)喪事共其奠牛注謂殷奠遣奠也喪所薦饋曰奠
音義(遣棄戰反)疏(注釋曰喪中自未葬已前無尸飲食直奠停置於神前故謂之為奠朝夕之奠無尊)
(卑皆脯醢酒而已無牲體殷大也唯有小斂大斂朔月月半薦新祖奠及遣奠時有牲體大遣奠非直牛亦有)
(馬牲耳故鄭云謂殷奠遣奠也鄭云喪所薦饋曰奠以無尸故也)凡會同軍旅行役共
其兵車之牛與其牽徬以載公任器注牽徬在轅外輓
牛也人御之居其前曰牽居其旁曰徬任猶用也音義
(徬薄浪反注同)疏(釋曰會同軍旅兼言行役謂王行巡守皆六軍從也云共其兵車之牛者但兵車駕四馬)
(之外别有兩轅駕牛以載任器者亦謂之為兵車故云兵車之牛也注釋曰云牽徬在轅外輓牛也者上云兵)
(車之牛據在轅内者别言與其牽徬故云在轅外輓牛也若然轅外在前者曰牽在旁者曰徬故鄭覆云人御)
(之居其前曰牽居其旁曰徬言人御之者以其在轅外將御為難故特言人御之也云任猶用也者謂在軍所)
(須之器物皆是也)凡祭祀共其牛牲之互與其盆簝以待事注
鄭司農云互謂楅衡之屬盆簝皆器名盆所以盛血簝
受肉籠也玄謂互若今屠家縣肉格音義(互劉音護徐音牙簝音老)
(劉魯討反盛音成縣音玄)疏(注釋曰先鄭上文楅衡共為一物後鄭已不從今以互與楅衡共一彌不可玄)
(謂互若今屠家縣肉格其義可知但祭祀殺訖即有薦爓薦孰何得更以肉縣于互乎然當是始殺解體未薦)
(之時且縣于互待解訖乃薦之故得有互以縣肉也故詩云或剝或亨或肆或將注云肆陳也謂陳於互者也)
充人掌繫祭祀之牲牷祀五帝則繫于牢芻之三月注
牢閑也必有閑者防禽獸觸齧養牛羊曰芻三月一時
節氣成疏(釋曰云充人掌繫祭祀之牲牷者但祭祀之牲皆體全具故以牷言之也云祀五帝者上)
(云掌繫祭祀之牲牷則總養天地宗廟之牲下别言祀五帝則略舉五帝而已其實昊天及地祗與四望社稷)
(之等外神皆繫之也注釋曰云牢閑也者校人養馬謂之閑此養牛羊謂之為牢言閑見其閑衛言牢見其牢)
(固所從言之異其實一物也云必有閑者防禽獸觸齧者案春秋有郊牛之口傷鼷鼠食其角自外恐更有禽)
(獸觸齧故鄭總云焉云養牛羊曰芻者此經云繫于牢芻之惟據牛羊若犬豕則曰豢又不繫之矣云三月一)
(時節氣成者釋必以三月之意案宣二年公羊云帝牲在于滌三月何休云滌宫名養帝牲三牢之處也三牢)
(者各主一月取三月一時足以充天牲是其三月之義也)享先王亦如之疏(釋曰上經天地)
(外神已别于上故今以先王亦如之亦繫于牢芻之三月也)凡散祭祀之牲繫于國
門使養之注散祭祀謂司中司命山川之屬國門謂城
門司門之官鄭司農云使養之使守門者養之音義(散素)
(但反注同)疏(釋曰云散祭之牲直言繫于國門使養之不言三月則或一旬之内而已不必三月也案楚昭)
(王問于觀射父曰芻豢牲則不必三月其諸侯祭祀養牲幾何對曰遠不過三月近不過浹日孔注云遠牛羊)
(豕近犬雞之屬則諸侯祭祀養牲亦得三月及旬則天子亦有浹日之義若然此散祭祀亦可浹日而已注釋)
(曰鄭知散祭祀謂司中司命山川之屬者見上文陽祀隂祀望祀皆云毛之社稷四望已入毛之科内下别云)
(凡時祀用牷物其中無社稷四望唯有天神司中司命以上地神山川以下此散祭祀則上時祀之神也故知)
(散祭祀是司中以下言之屬者其中兼有林澤百物之等也云國門謂城門司門之官者司門總主王城十二)
(門皆别有下士及府史胥徒今養牲者是十二門而云司門之官者總官首而言之其實非司門自養則先鄭)
(云使守門者養之是也)展牲則告牷注鄭司農云展具也具牲若
今時選牲也充人主以牲牷告展牲者也玄謂展牲若
今夕牲也特牲饋食之禮曰宗人視牲告充舉獸尾告
備近之音義(近附近之近)疏(注釋曰先鄭以為選牲時後鄭不從者若是選牲時應在牧人)
(牧人選訖始附充人今既在繫養之下乃言展牲則告牷明非初選牲故不從玄謂展牲若今夕牲也者此舉)
(漢法以況之又引特牲禮者以其天子禮亡故舉以言焉案彼宗人視牲告充亦謂祭前之夕夕牲時云舉獸)
(尾者士用兔腊言獸尾止謂兔也言近之者彼謂士禮引證天子法故云近之)碩牲則贊注贊
助也君牽牲入將致之助持之也春秋傳曰故奉牲以
告曰博碩肥腯疏(釋曰上經夕牲時此經據正祭時言碩牲者謂君牽牲入廟卿大夫贊幣)
(而從皆云博碩肥腯此充人既是養牲之官當助持牛紖而牽之注釋曰鄭知有君牽牲者見祭義云君牽牲)
(穆答君卿大夫序從天子亦當然又引春秋傳者此春秋左氏傳楚武王侵隨隨少師請追楚師季良止之曰)
(天方授楚楚之羸其誘我也臣聞小之能敵大也小道大淫又云今民餒而君逞欲祝史矯舉以祭臣不知其)
(可也公曰吾牲牷肥腯粢盛豐備何則不信對曰夫民神之主也是以聖王先成民而後致力於神故奉牲以)
(告曰博碩肥腯謂民力之普存是其事也)
周禮注疏卷十二
周禮注疏卷十二考證
黨正及四時之孟月吉日疏一年七度讀灋者○七監
本訛作十今据上下文改正
族師春秋祭酺亦如之注族長無飲酒之禮○長當作
師
鼓人以鼖鼓鼓軍事疏案大司馬云春辨鼔鐸○辨監
本訛作執今据原文改正
軍動則鼓其衆注動且行○且或疑作旦者誤
舞師掌教兵舞疏釋曰羽析白羽為之形如帗也者○
監本脫此句今依注補之
凡小祭祀疏宫中七祀之等○祀監本訛舞此七祀謂
祭法七祀也今改正
周禮注疏卷十二考證
