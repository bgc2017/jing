編修(臣紱)謹言周官一經或斥爲瀆亂不驗或指
爲六國隂謀又因劉歆王安石不善用之而敗詆
譏者滋多唯鄭氏康成識其爲周公致太平之迹
程子朱子皆尊信之以爲非周公不能作我
皇上聖學崇深
御製日知薈說論著周官數則妙契古聖人制作之精
可爲治經者之準的(臣)等學識蕪陋大經大灋未
能仰窺第見五官中所言祭祀朝覲會同聘問饗
燕蒐狩軍旅喪荒諸事所共之職相次之節壇廟
宫室冕服車旗器用之制大概與儀禮禮記相表
裏而春秋三傳亦可與之相證明則其非三代以
下人所能僞託可不辨而決也(臣)等奉
命校讐苦無善本此錯彼差雷同什九經文以開成石
經爲主据之以勘舊刻之訛而石經之訛則還以
注疏訂之注疏舊刻各本或有異同則從其理之
長者而更以前後注疏及他經之注疏凡古籍之
有關於此經者參互考核期歸於是已改者識其
改之由其舛謬難通絶無左證以意測之而未敢
信者尚仍其柢而亦略陳所疑並附於卷末冀使
後之讀者又復因是推究探討埽葉拂塵脫文衍
字減之又減以至於無鄭賈之文不爲魯魚亥豕
所蔽蝕而聖經釐然益明彌仰
聖天子尊經隆禮繼往開來教澤所敷永永無極謹言
