後敘
此書自剙始至於卒業二十年所過山川亭障無日不
以自隨凡五易稾而手書者三亦已勤矣然而久客荒
壤於古人之書多所未見日西方莫遂以付之梓人而
詩本音十卷則李君因篤不逺千里來相訂正而多采
其言若夫本說文正字體酌古今之間而手書之則張
君弨與其二子叶增叶箕若二君者亦儒林之䍐覯者
也其工費則取諸鬻産之直而秋毫不借於人又區區
之素志也復懼末俗儇惡好改竄人書以自賈衒刻成
藏版名山以待後之信古者炎武書
後敘
予纂輯此書幾三十年所過山川亭鄣無日不以自隨
凡五易稾而手書者三矣然久客荒壤於古人之書多
所未見日西方莫遂以付之梓人故已登版而刋改者
猶至數四又得張君弨爲之攷說文參羣書增辯正酌
時宐而手書之二子叶增叶箕分書小字鳩工淮上不
逺數千里累書往復必歸於是其著書之難而成之之
不易如此然此書爲三百篇而作也先之以音論何也
曰審音學之原流也易文不具何也曰不皆音也唐韻
正之攷音詳矣而不附於經何也曰文繁也已正其音
而猶遵元苐何也曰述也古音表之别爲書何也曰自
作也葢嘗四顧歭䠧幾欲分之幾欲合之久之然後臚
而爲五矣烏呼許叔重說文始一終亥而㪅之以韻使
古人條貫不可復見陸德朙經典釋文割裂刪削附註
九經之下其元本遂亾成之難而毁之甚易又今日之
通患也孟子曰流水之爲物也不盈科不行記曰不陵
節而施之謂孫若乃觀其會通究其條理無輕變改其
書則在乎後之君子李君因篤每與予言詩有獨得者
今頗采之以荅書附於末炎武又書
<TEI
