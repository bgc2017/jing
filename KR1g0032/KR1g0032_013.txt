古微書卷十三
明孫㲄編
春秋命歷序
春秋緯十有三篇無所謂命歷序者諸書徵引冥
莖歲代帝皇籙運顧多主于命歷則欲推邃古之
聞不得不列是書矣
自開闢至獲麟二百二十七萬六千歲分為十紀每紀
為二十六萬七千秊凡世七萬六百年一曰九頭紀二
曰五龍紀三曰攝提紀四曰合雒紀五曰連通紀六曰
叙命紀七曰循蜚紀八曰因提紀九曰禪通紀十曰疏
仡紀
按廣雅天地辟設人皇以來至魯哀公十有四年積
二百七十六萬歲分為十紀註云帝王世記自人皇
以來迄魏咸熙二年凡二百七十二代積二百七十
六萬七百四十五年分為十紀
天地初立有天皇氏十二頭澹泊無所施為而俗自化
木德王歲起攝提兄弟十二人立各一萬八千歲地皇
十一頭火德王姓十一人興於熊耳龍門等山亦各萬
八千歲人皇九頭乘雲車駕六羽出谷口兄弟九人分
長九州各立城邑凡一百五十世合四萬五千六百年
又曰天皇氏以木王地皇氏以火紀人皇出晹谷分九
河人皇氏依山川土地之勢財度為九州謂之九囿
囿各居其一而為之長人皇居中州以制八輔
按路史考之正閏五德終始之傳乃謂天地之初有
渾敦氏者出之為治即代所謂盤古氏也繼之以天
皇氏地皇氏人皇氏在洞神部又有所謂初三皇君
而以此為中皇蓋難得而稽矣
皇伯皇仲皇叔皇季皇少五姓同期俱駕龍號曰五龍
(闕)
大腹出天齊號曰皇次屈駕六飛麋上下天地與神合
謀神皇氏駕六蜚鹿政三百歲
按路史循蜚紀鉅靈氏之後為句強氏譙明氏涿光
氏鈎陣氏乃至黃神在&KR2629;神氏之前
次民氏是為次是氏次是氏没元皇出天地易命以
地紀穴處之世終矣
按循蜚紀&KR2629;神氏之後有犂靈氏大騩氏鬼騩氏弇
兹氏泰逢氏冉相氏蓋盈氏大敦氏雲陽氏巫常氏
泰壹氏空桑氏神民氏倚帝氏乃至次民而穴處之
世終矣
辰放氏是為皇次屈渠頭四乳駕六蜚麐出地郣而從
日月上下天地與神合謀古初之人卉服蔽體次民氏
没辰放氏作時多隂風乃教民&KR2081;木茹皮以禦風霜綯
鬢闊首以去靈雨而人從之命之曰衣皮之人
此因提紀之首也
賁居子曰大古之事有不可以理詰者有不可以
跡拘者較於目今其怪奇更什伯矣
路史氏曰無物不有而後為天地無事不具而後
成世道由是而究之則非常之故不慮之變皆適
然而已矣是以太公有云天之為遠矣地之為廣
矣人生其間各自利也何莫之有乎夫使世俗而
能常有其有是乃溟涬鴻濛世以為主莫之有七
十六聖矣嗚呼天地之間信何莫之有乎奚物而
為常奚物而為怪通之則物我一也不然吾值我
非怪邪天下之物固不以自怪也必値我而後怪
始未常識遇之皆可為駭惑怪固在我不在物也
四海之下四臂九首六足兩口獨目三身二體旁
口反舌交脛反踵馬首狗&KR1389;三瞳四舌四耳三角
結匈岐踵半體聶耳毛身玄髕貫匈離耳無腸蜚
頭羽民尾濮豕啄狗頭厭火流鬼野父落刹充衂
其間北方有不釋之冰南方有不死之草東方有
君子之域西方有殘刑之尸寢居直夢人死為鬼
豈得謂之無邪
帝辰放在位二百五十年離光次之號曰皇談銳頭日
角駕六鳳凰出地衡治二百五十歲
按因提紀辰放氏之後為蜀山氏蜀之為國肇自人
皇其始蠶叢拍濩魚鳬各數百歲最後乃得望帝杜
宇寔為滿桿蓋蜀之先也次有豗傀氏渾沌氏東戸
氏當是之時禽獸成羣竹木遂長道上顔行而不拾
遺耕者餘餼宿之隴首其歌樂而無謠其哭哀而不
聲皆至德之世也其次乃至皇覃氏即離光氏也
栢皇氏是為皇伯登出摶桑日之陽駕六龍而上下以
木紀德
按因提紀皇覃氏之後為啓綂氏吉夷氏几蘧氏天
下之人惟知其母不知其父鶉居殼飲而不求不譽
晝則旅行夜乃類處及其死也槀舁風化而已令之
曰知生之民天下蓋不足治也有聖者作樓木而巢
教之巢居以避之號大巢氏有聖人者游於日月之
都至于南垂有木焉鳥啄其枝則㷠然火出聖人感
之於是仰察辰心取以出火作鑽燧别五木乃教民
取火以灼以焫以熟臊胜以燔黍捭豚然後人無腥
之疾號遂人氏後有庸成氏庸成者垣墉城郭也
群玉之山平阿無隘四徹中繩庸成氏之所守先王
之册府也其民僮蒙莫知西東摩蜃蓐食而莫知其
止息託嬰巢中樓糧隴首寔有季子其性喜淫晝淫
于市帝怒放之于西南季子儀馬而産子身人也而
尾&KR1389;馬是為三身之國因提訖矣禪通紀起于史
皇氏乃至栢皇栢皇以後命歷叙缺焉今按栢皇氏
後有中央氏大庭氏栗陸氏昆連氏軒轅氏赫胥氏
葛天氏尊盧氏祝誦氏昊英氏有巢氏朱襄氏隂康
氏無懷氏乃至大昊氏云
路史曰軒轅氏古封禪之帝在黃帝之前昔蒙莊氏
論至德之世軒轅氏後乃有赫胥而尊盧祝融次之
又後乃有伏羲神農黃帝其明著若是訊昔幣欵有
黃帝金而又有軒轅金封禪文識有軒轅氏而又有
黃帝氏則軒轅自為古帝信矣後世惟見史遷紀黃
帝名軒轅更弗復攷於古失之又曰昔在上世有聖
人者教之巢居冬則為營窟夏則居曾巢而王天下
號曰有巢氏木處顛風生燥顛傷燥夭於是有聖人
者教之編槿而廬緝藋而扉塓塗茨翳以違其高卑
之患而避風雨以其革有巢之化故亦號有巢氏禮
運所言有巢氏在遂人氏之前六韜所叙乃昊英氏
之後有巢也而汲書所說有巢氏為在夏商間誤矣
伏羲遂人始名物蟲鳥獸
按古三墳云伏羲遂人之子也因風而生為風姓通
卦驗云遂皇始出握機矩表計寘而其刻曰蒼牙通
靈昌之成謂伏羲也故云遂人有傳教之臺伏羲立
十二言之教而魏淳于俊亦以為伏羲因遂皇之圖
以制八卦則羅泌置遂人于因提紀中未知何據黃
囊經云伏羲父葬震山下作丙放巽或代王世言伏
羲無父其母感迹而生者妄也則三墳以為遂人之
子亦誣依命歷序反在伏羲後矣古學之難稽如是
有神人名石年蒼色大眉戴玉理(注玉理猶玉英也)
按禪通紀母安登感神於常羊生神農於列山之石
室生而九井出焉荆州記云井在山北重塹周之廣
一頃二十𤱔内有地云神農宅神農生處神農既育
九井育穿舊言汲一井則八井震動又荆州圖言永
陽縣西北二百三十里厲鄉山東有石穴高三十丈
長二百尺謂之神農穴神農生此老子亦生于此
又云有神人駕六龍出地輔號皇神農始立地形甄度
四海遠近山川林藪所至東西九十萬里南北八十一
萬里
按因提紀命白阜度地紀脉水道窬木方竹杭潢洋
而有亡達遂甄四海紀地形遠近山川林藪所至而
正其制近國地廣而遠國彌小負海之邦率三在地
呂氏春秋云神農分國近國地廣遠國地愈小海上
有十里之國與二十里也諸子言神農王天下地東
西九十萬里南北八十五萬里所謂地過日月之表
也
炎帝號曰大庭氏傳八世合五百二十歲
按因提紀古之有天下最長世者無神農若也故尸
子曰神農七十世有天下豈每世賢哉牧民易也呂
覽亦以神農七十世有天下而書傳止存八葉何哉
黃帝一曰帝軒轅傳十世二千五百二十歲次曰帝宣
曰少昊一曰金天氏則窮桑氏傳八世五百歲次曰顓
頊則高陽氏傳二十世三百五十歲次是帝嚳即高辛
氏傳十世四百歲
入元三百四歲為德運七百六十歲為代軌千五百二
十歲為天地出符四千五百六十歲為七精反初以文
命者七九而衰以武興者六八而謀天人相應若合符
節
按禪通紀自伏羲以來以斗精受命者七神得間氣
而生者又二十有八所謂三十五際者也
博物志曰昔西夏仁而去兵城郭不修武士無位唐
伐之西夏以亡昔玄都賢鬼神道廢人事之謀臣不
用龜筴是從忠臣無祿神巫用國榆烱氏之君孤而
無使曲沃進伐以亡昔有巢氏有臣而貴任之專國
主斷已而奪之臣怒而生變有巢以亡昔者清陽強
力貴美女不治國商伐之有洛以亡此蓋史記解
之略也
河圖帝王之階圖載江河山川州界之分野後堯壇于
河作握河紀逮虞舜夏商咸亦受焉
五德之運同徵合符膺籙次相代
賁居曰上世之寳河圖猶三代之重神鼎漢以下
之爭傳國璽也璽能存而不能亡有道者得之無
道者亦可以力挾而奪之神鼎則不然能存亦能
亡有道之主得之無道之國則不入矣若夫河圖
或世見或世不見雖有興王非絶盛之德猶夫不
見耳雖然謂龜與馬果上帝之傳命耶上帝有命
而傳之則何不生一窮靈亶慧四目兩口之人下
教于羲軒而語其詳乎夫天所生窮靈亶慧則孰
有逾于羲軒者羲軒未嘗不傳天之言然而愚俗
未必信固不若託諸不世見之神物以為天也然
則當其世有仙矣有神矣羲軒者何不召其仙若
神而倩之言曰仙與神固非羲軒所能檄也寢降
于世其言有聞有不聞而愚俗猶將訝之曰人耳
人耳惟龜惟馬欻忽出河赩然圖見里巷老稚爭
趨謁之曰此烏乎來哉是復何書惟聖人能通其
解耳安得不畏之寳之其實於天無與也在聖人
者亦猶夫師螘師蛛之故智而已矣
桀無道地吐黃霧夏隕霜冬下露
成康之隆醴泉湧出
孔子治春秋退修殷之故歷使其數可傳於後春秋宜
以殷歷正之今攷之交會不與殷歷相應
魯僖公五年正月壬子朔旦冬至積獲麟至漢起庚子
蔀之三十三歲竟己酉戊子及丁卯蔀六十九歲合為
二百七十五歲
古微書卷十三
