古微書卷九
明孫㲄編
春秋文耀鈎
大率闡星燿而幽曲言之故曰鈎
東宫蒼帝其精為蒼龍南宫赤帝其精為朱鳥西宫白
帝其精為白虎北宫黑帝其精為玄武
春起青受制(一作蒼帝春受制)其名靈威仰夏起赤受制(赤帝夏受)
(制)其名赤熛怒秋起白受制(白帝秋受制)其名白招拒冬起
黑受制(黑帝受制)其名叶光紀季夏六月土受制(一作黃帝受制王四)
(季)其名含樞紐
鎮星黃帝含樞紐之精其體琁璣中宿之分也
中宫大帝其精北極星含元出氣流精生物也一曰中
宫大帝其北極星下一明者為太一之先含元氣以斗
布常是天皇太帝之號也咸池天潢五星五帝居舍也
(宋注曰舍庫也五帝居府)
按大象列星圖北極五星其第一星為太子第二星
最明者為帝第三為庶子餘二後宫屬
文獻通考曰其第四星為后宫第五星為天樞即紐
星所為北辰居其所也又太乙一星在紫宫門右天
帝之神也主戰鬭知人吉凶天乙一星相近亦天帝
神也主使十六神知風雨水旱兵革饑饉疫疾灾害
所生之國其勾陳六星在紫微宫華盖之下隋志云
大帝之正妃張衡云大帝所居之宫也亦將軍之象
也勾陳口一星曰天皇亦曰大帝其神曰曜魄寳主
御羣靈束萬機神圖也其星隱而不見見則為灾而
此緯文以極星明者稱為太乙又即為天皇大帝與
合誠圖所稱大帝皆指北辰何所傳之殊異至於五
帝之座亦不係五星張衡云帝坐有五一座在紫微
宫一坐在大角一坐在心中一坐在天市垣一坐在
太微宫咸云帝坐一曰神農所居不見則大人當其
咎此文以鎮星為含樞紐恐别有傳
斗者天之喉舌玉衡屬杓魁為琁璣
布度定記分州繫象華岐以北龍門積石至三危之野
雍州屬魁星大行以東至碣石王屋砥柱冀州屬樞星
三河雷澤東至海岱以北兖州青州屬璣星蒙山以東
至江南會稽震澤徐揚之州屬權星大别以東至雷澤
(一作大别以東至富春九江衡山皆雲夢)九江荆州屬衡星荆山西南至岷
山北&KR1764;鳥鼠梁州屬開星外方熊耳以至泗水陪尾豫
州屬搖星此九州屬北斗星有七州有九但兖青徐揚
并屬二州故七星主九州也
按徐整長歴云北斗七星星間相去九千里其二隂
星不見者相去八千里也
關令内傳曰北斗一星面百里相去九萬里亦何寥
闊之過矣石氏云一主秦二主楚三主梁四主吳五
主燕六主趙七主齊毋乃近是
天官書曰杓攜龍角衡殷南斗魁枕参首用昏建者
杓杓自華以西南夜半建者衡衡殷中州河濟之間
平旦建者魁魁海岱以東北也此其布度分州所自
祖與
斗魁戴匡六星曰文昌宫為天府
按天官書一曰上將二曰次將三曰貴相四曰司命
五曰司中六曰司禄
亢為疏廟(宋均云疏外也廟或為朝)
房心天帝之明堂布政之所出也
老人星見則主安不見則兵起王者安静則老人星見
人主偏黨不决則熒惑久留守於樞
水土合則成爐冶爐冶成則火興火興則土之子焠金
成銷鑠則土無子無子輔父則益妖孽故子憂也(星經曰火)
(與水合為焠與全火守兩河間兵起合為爍水土合為憂主孽卿)
春致其時華實乃滋商絃絶蠶珥絲
女媧以下至神農七十二姓
按譙周古史以為伏羲以次有三姓始至女媧女媧
之後五十姓至神農神農至炎帝一百三十三姓是
不當身相接譙周以神農炎帝為别人非古義也鄭
玄六藝論云燧人至伏羲一百八十七代未知孰是
伏羲氏作易名官高辛受命重黎說天文帝堯即位羲
和立渾儀盖名渾耳夏后制德昆吾列神成周改號萇
弘分官
楚立唐氏以為史官有蒼雲如蜺圍軫七蟠中有荷斧
之人嚮軫而蹲(蟠猶周也)楚驚唐史曰君慢命又簡宗廟(命天)
(命也軫於天文楚之分也向之而居是慢命踞簡宗廟)於是晝遺炎烟耀於蒼雲
精消無文(軫火精雲水氣圍軫水也晝日陽也炎火亦陽也遺之者蒙蟠所也火難勝水三陽併氣)
(日火炎上宜消滅也文則蜺也)又楚有蒼雲如蜺唐史曰君慢令簡宗
廟以無禮見患七國俱謀皆懷屠君於是立禮正推禱
醮於廟堂之前曰唐史之策上滅青雲謂之神史也不
以知道之原哉(又云)太史唐勒以葭灰遺於地乃更拂
滅之其蒼雲為之半滅又遺灰如前乃盡去之(一云)楚
有蒼雲如蜺圍軫七蟠中有荷斧之人向軫而蹲於是
楚唐史畫遺灰而雲滅故曰唐史之策上滅蒼雲
白虹貫牛山管仲諫曰無近妃宫恐失權齊侯大懼去
色黨更立賢輔使后出望上牛山四面聽之以厭神(宋均)
(曰山君位也虹蜺隂氣也隂氣貫之君惑于妻黨之象也望謂祭以謝過也)
王者往也神所向往人所歸落
庶人争權赤帝之精(庶人謂劉項也)
賁居子曰按天星之貴亦有遊戲人間如長乳星
為女子浴于渭河而張寬知之又太乙星不見東
方朔令迎于海中會稽太守果見一人丫角坐卧
一紅蓮長丈餘而手持一黃書至于太白竊織女
侍兒為天帝所捕抑愈怪矣唐開元中北斗為羣
豕入渾天寺僧一行伺而掩之甕中尤可大噱要
之神物變化亦復何常窮理未至其眇者未可以
輕訶古人也唐史之術直其一端耳
春秋運斗樞
此耑述璿璣不及衆星也故以斗命篇
伏羲女媧神農是謂三皇皇者天天不言四時行焉百
物生焉三皇垂拱無為設言而民不違道德玄泊有似
皇天故稱曰皇皇者中也光也弘也含弘履中開隂布
綱上合皇極其施光明指天畫地神化潜通煌煌盛美
不可勝量
按鄭玄六藝論以伏羲女媧神農為三皇引運斗樞
之說也宋均引甄耀度數燧人伏羲神農為三皇禮
含文嘉尚書大傳譙周古史考並同惟白虎通取伏
羲神農祝融為三皇而孔安國則以伏羲神農黃帝
為三皇皆與鄭異
黃帝得龍圖中有璽章文曰天皇符璽(又)黃帝坐玄滬
與大司馬容光觀鳳皇&KR1335;圖置黃帝前
舜以太尉之號即天子五年二月東巡狩至於中州與
三公諸侯臨觀于河黃龍五采負圖出置舜前䠠(䠠去也)
入水而前去黃玉為匣長三尺廣八寸有戶白玉為檢
黃金為繩紫芝為泥封兩端章曰天皇帝符璽鳥文舜
與大司空禹臨侯博望等三十人集發圖玄色綈長三
十二尺中有七十二帝地形之制天文位度之差藏之
大麓黃龍從雒水出諧虞舜鱗甲成字舜令寫之寫
竟去赤龍負圖以出河見堯與太尉舜等百二十人
集發藏之大麓
賁居曰地形天文固可圖而戴矣七十二帝篇册
不已侈乎天上鳥文伊誰握管若不可辨則必非
書若其可辨豈仍同人間篆迹也至以太尉臨侯
為疑則譔書者不陋至此安知秦漢官號不襲自
上古乎
北斗七星第一天樞第二璿第三璣第四權第五玉衡
第六開陽弟七搖光第一至第四為魁第五至第七為
杓合而為斗居隂布陽故稱北斗
按石氏星經第一曰正星主陽德天子之象也二曰
法星主隂刑女主之位也三曰令星主中禍四曰伐
星主天理伐無道五曰殺星主中央助四旁殺有罪
六曰危星主天倉五榖七曰部星主兵又一主天二
主地三主火四主水五主土六主木七主金又樞為
天璿為地璣為人權為時玉衡為音開為律搖光為
星兼此數義故謂之七政
太微宫有五帝星座五帝所行同道異位皆循斗樞機
衡之人遵七政之紀九星之法故天樞得則景星見甘
露零鳳皇翔朱草生璿星得則嘉禾液璣星得則狐九
尾衡星得則百獸率舞麒麟至靈龜躍萬人夀維星得
則日月光烏三足禮義循物類合搖光得則陵醴出玄
芝生江吐(闕)
樞星散為麞為虎為象為橘為薑又為雲母
璣星散為雉為鷃為鶉為菝葜
玉衡星散為雞為鴟為兔為鼠又散為李為桃為椒為
荆為榆又為菖蒲
維星散為蘪蕪
瑶光散為象為麋為鳥為雀為燕為鵲為鷹為龜又為
人参為鹿
行失樞星失德逆時即薑有翼辛而不臭
遠雅頌著倡優則玉衡不明菖蒲冠環雄雞五足李生
瓜
廢江淮山瀆之祠斬伐無度則搖光不明人参不生服
翼九足(服翼飛鼠也)彘生鹿(又)搖光攜則服翼兩頭並翔(又)
行失瑶光則矛生角矛生角則有赤風(又)行失瑶光則
兔出月
按五星之降而為人為物為石為玉此多有也至於
瓜果禽鳥皆繫七星而一失舉動即應于璣衡惟此
緯為悉
靈臺秘苑曰王者失道下將畔去則星畔天而隕以
見其象將有兵凶則星墜為鳥獸天下將亡則星墜
為飛蟲將大兵則星墜為金鐵將水星墜為土主亡
有兵則星墜為草木兵起主亡則星墜為沙有大喪
則星墜為龍又為人星墜為人而言者善惡如其言
王政和平則老人星臨國萬民以歌
日行失則雖當煖而寒日血濁霧天下小冤
政紀乖則蟾蜍月積四頭咸翔(咸翔為妖也)
后族擅權月生足芒主勢奪於后族羣妃之黨横僣則
月盈並出小月承大月羣姦在宫主若贅旒大月承小
月近臣起讒人横陪臣執命三公望風又勢集于后族
羣妃之黨僣黃雲四合女訛驚邦(又)赤人刺房
黃帝行天樞則枉矢出射所謀
房為龍角月蝕則見于大辰星孛賊起守大辰于五
堂亂兵填門三王争周以分
牽牛神名略(石氏云名天關)
地動則見于天象四角主灾月蝕則見邑之淪隂吞
陽下相屠焉土躍沙城后族黨也
山者地基也
德義少殘百家則鷃無頭四方煩擾小民失恩虎啣
魚
飛翔羽翮為陽陽氣仁故烏反哺
椒桂合剛陽(椒桂陽星之精所生也合猶連體而生也)椒桂連名士起粟五
變而以陽化生為苗秀為禾三變而祭謂之粟四變入
臼米出甲五變而蒸飯可食
四時王者休王所勝者死相所勝者囚假令春之三月
木王水生木水休木勝土土死木王火相王所生者相
相所勝者囚火勝金春三月金囚
黃金千歲生黃龍青金千歲生青龍赤金十歲生赤龍
白金千歲生白龍玄金千歲生玄龍
按淮南子曰正土之氣也御乎埃天埃天五百歲生
缺缺五百歲生黃埃黃埃五百歲生黃澒黃澒五百
歲生黃金黃金千歲生黃龍黃龍入藏生黃泉黃泉
之埃上為黃雲隂陽相薄為雷激揚為電上者就下
流水就通而合于黃海偏土之氣御乎清天清天八
百歲生青曾青曾八百歲生青澒青澒八百歲生青
金青金八百歲生青龍青龍入藏生清泉清泉之埃
上為青雲隂陽相薄為雷激揚為電上者就下流水
就通而合于青海壯土之氣御于赤天赤天七百歲
生赤丹赤丹七百歲生赤澒赤澒七百歲生赤金赤
金千歲生赤龍赤龍入藏生赤泉赤泉之埃上為赤
雲隂陽相薄為雷激揚為電上者就下流水就通而
合于赤海弱土之氣御于白天白天九百歲生白礜
白礜九百歲生白澒白澒九百歲生白金白金千歲
生白龍白龍入藏生白泉白泉之埃上為白雲隂陽
相薄為雷激揚為電上者就下流水就通而合于白
海化土之氣御于玄天玄天六百歲生玄砥玄砥六
百歲生玄澒玄澒六百歲生玄金玄金千歲生玄龍
玄龍入藏生玄泉玄泉之埃上為玄雲隂陽相薄為
雷激揚為電上者就下流水就通而合于玄海
常占有經世史所明
夏不田
按禮記疏鄭玄釋之云四時皆田夏殷之禮孔子雖
有聖德不敢顯然改先王之法以教授於世若其所
欲改其隂書於緯藏之以傳後王糓梁四時田者近
孔子故也
月八日刺是謂害地有分民九日刺其饑民以食弱以
兵行十日刺女子執政十一日刺其下有隂死者十二
日刺其下昏亂十三日刺是謂始強得地十四日刺是
謂不和其下女傷十五日刺是謂盛強其下多兵十六
日刺是謂内弱臣叛其主十七日刺是謂滅法有兵十
八日刺是謂温犯十九日刺是謂陽衰隂治女執事二
十日刺其地有土功二十一日刺是謂千里外有聚兵
二十二日刺是謂始衰貴人多死二十三日刺是謂隂
盛女子有主二十四日刺中有大謀二十五日刺是謂
隂隱國有殃二十六日刺是謂多憂二十七日刺是謂
大饑二十八日刺是謂自伐有内亂
星孛東方將軍謀王星孛西方羌胡叛中國星孛南方
天下兵起星孛北方夷狄内侵
彗星見委曲象旗王者征伐四方長竟天人主失天下
古微書卷九
