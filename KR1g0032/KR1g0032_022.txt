古微書卷二十二
明孫㲄編
樂稽耀嘉
不必耑述樂事但於天地人物各挹其光大而媺
淑者以為禮義立標故其稱如是然以視諸緯益
竄匿矣
夏以十三月為正息卦受泰物之始其色尚黑以寅為
朔殷以十二月為正息卦受臨物之芽其色尚白以雞
鳴為朔周以十一月為正息卦受復物之萌其色尚赤
以夜半為朔
按前漢志三代各居一綂黃鍾子為天正林鍾未之
衝丑為地正太簇夤為人正天綂之正始生於子半
日萌色赤地綂受之於丑初日肇化而黃至丑半日
牙化而白人統受之於夤初日孽成而黑至夤半日
生成而青天施復於子地化自丑畢於辰人生自夤
成於申故歴數三統天以甲子地以甲辰人以甲申
孟仲季迭用事為統首三微之統既著而五行自青
始
角致發明身仁徵致焦明身禮商致鷫鸘身義羽致鳳
凰身智宫致幽昌身信
鎮星不逆行則鳳凰至焦明至為雨備(焦明水鳥)國安其
主好文則鳳凰來翔
按拾遺記旃塗國獻鳳雛載以瑤華之車飾以五色
之玉駕以赤象至於京師育於靈禽之苑飲以瓊漿
飴以雲實鳳初至之時毛色文彩彪發及成王封太
山禪社首之後文彩炳耀成王崩冲飛而去孔子相
魯之時有神鳳遊集至哀公之末不復來翔故云鳳
鳥不至可為悲矣
草木子云西有頒雀東有諫珂北有定甲南錦駝鵕
䴊飛光而映天緩雞曳彩而駢羅皆竊鳳形而似者
也
鱗蟲三百六十龍為之長羽蟲三百六十鳳為之長毛
蟲三百六十麟為之長介蟲三百六十龜為之長倮蟲
三百六十聖人為之長
按周禮梓人為筍簴天下之大獸五脂者膏者臝者
羽者鱗者宗廟之事脂者膏者以為牲臝者羽者鱗
者以為筍簴外骨内骨卻行仄行連行紆行以脰鳴
者以注鳴者以旁鳴者以翼鳴者以股鳴者以胸鳴
者謂之小蟲之屬以為雕琢厚脣弇口出目短耳大
胸燿後大體短脰若是者謂之臝屬恒有力而不能
走其聲大而宏有力而不能走則於任重宜聲大而
宏則於鍾宜若是者以為鍾簴是故擊其所縣而由
其簴鳴銳喙决吻數目顅脰小體騫腹若是者謂之
羽屬恒無力而輕其聲清揚而遠聞無力而輕則於
任輕宜其聲清揚而遠聞於磬宜若是者以為磬簴
故擊其所縣而由其簴鳴小首而長搏身而鴻若是
者謂之鱗屬以為筍凡攖閷授簭之類必深其爪出
其目作其鱗之而則於視必撥爾而怒苟撥爾而怒
則於任重宜且其匪色必似鳴矣爪不深目不出鱗
之而不作則必頽如委矣苟頽爾如委則加任焉則
必如將廢措其匪色必似不鳴矣
古人凡制一器必取象于百物其于樂器尤謹也
觀筍簴之象可以知鱗介飛動皆關音樂矣
君臣之義生於金父子之仁生於木兄弟之序生於火
夫婦之别生於水朋友之信生於土
按白虎通五行所以更王何以其轉相生故有終始
也五行所以相害者天地之性衆勝寡故水勝火也
精勝堅故火勝金剛勝柔故金勝木專勝散故木勝
土實勝虚故土勝水也火陽君之象也水隂臣之義
也木生火所以還燒其母何曰金勝木火欲為术害
金金者堅強難消故毋以遜體助火燒金此自欲成
子之義又陽道不相離故為兩盛火死子乃繼之五
行之性火熱水寒有温水無寒火何明臣可以為君
君不可更為臣五行常在火乍亡何火太陽精微人
君之象象尊常蔵猶天子居九重之内臣下衛之也
木所以浮金所以沈何子生於母之義肝所以沈肺
所以浮何有知者尊其母也子不肯禪何法法四時
火不興土而興金也父死子繼何法法木終火王也
兄弟之何法法夏之承春也善善及子孫何法法春
生待夏復長也惡惡止其身何法法秋煞不待冬也
主幼臣攝政何法法土用事於季孟之間也子之復
讐何法法土勝水水勝火也子順父臣順君妻順夫
何法法地順天也男不離父母何法法火不離木也
女離父母何法法水流去金也娶妻親迎何法法日
入陽下隂也君讓臣何法法月三十日名其功也臣
法君何法法金正木也子諫父何法法火揉直木也
臣諫君不從則去何法法水潤下達於上也君子遠
子近孫何法法木遠火近土也親屬臣諫不相去何
法法木木枝葉不相離也父為子隱何法法木之蔵
火也子為父隱何法法水逃金也朋友何法法水合
流相承也父母生子養長子何法法水生木長大也
子養父母何法法夏養長木此火養母也不以父命
廢主命何法法金不畏土而畏火也不娶同姓何法
法五行異類乃相生也子喪父命何法法木不見水
則憔悴也
自古以五倫配五行其纖刻深著未有若此亦見
漢儒窮理之微出于緯書者不為不多
仁者有惻隱之心本生於木仁生于木故惻隱出於自
然也
此下當有義禮智三叚今無可考
德象天地為帝仁義所生為王
禹將受位天意大變迅風靡木雷雨晝冥以明將去虞
而適夏也
武王承命興師誅于商萬國咸喜軍渡盟津前歌後舞
克殷之後民乃大安家給人足酌酒鬱搖(鬱搖喜悅也)
召公贒者也明不能與聖人分職常戰慄恐懼故舍於
樹下而聽斷馬勞身苦體然後乃與聖人齊是周南無
美而召南之有
狄人與衛戰桓公不救於其敗也然後救之
賁居曰此四段錯引三代盛事皆關於風始者禹
將禪位即竹書及伏傳大唐之歌慶雲爛兮二篇
也武王克殷正述大武之六成本于民情大悅也
召公聽斷則謂二南分陜之義所以先周次召也
桓公救衛楚丘諸什所自賦與故弼鄘衛以次二
南也當時必有全文而今不覩矣
五音非宫不調五味非甘不和
顔回尚三教變虞夏
按白虎通三正之有失故立三教以相指授夏人之
王教以忠其失野救野之失莫如敬殷人之王教以
敬其失鬼救鬼之失莫如文周人之王教以文其失
薄救薄之失莫如忠繼周尚黑制與夏同三者如順
連環周則復始窮則反本其說云忠形於悃誠故失
野敬形于祭祀故失鬼文形於飾貎故失薄夏后氏
教以忠故先明器以奪孝子之心也殷教以敬故先
祭器敬之至也周人教以文故兼用之周人意至文
也
東方春其音角樂當宫於夾鍾餘方各以其中律為宫
此五音六律十二管環相為宫之說已偹於京房律
術矣又有云上生下生之别者按禮記疏引鄭玄注
云其相生則以隂陽六體為黃鍾初九也下生林鍾
之初六林鍾又上生大蔟之初九太簇又下生南吕
之六二南吕又上生姑洗之九三姑洗又下生應鍾
之六三應鍾又上生蕤賓之九四蕤賓又上生大吕
之六四大吕又下生夷則之九五夷則又上生夾鍾
之六五夾鍾又下生無射之上九無射又上生中吕
之上六同位者象夫妻異位者象母子所謂律娶妻
而吕生子也黃鍾長九寸其實一龠下生者三分去
一上生者三分益一五下六上乃一終矣孔穎達釋
之云同位者則黃鍾之初九下生林鍾之初六同是
初位故為夫婦異位者謂林鍾上生太蔟林鍾是初
位太蔟是二位故吕生子也五下六上者謂林鍾夷
則南吕無射應鍾皆被子午已東之管三分減一而
下生之大吕太蔟夾鍾姑洗中吕蕤賓皆被子午已
西之管三分益一而上生之子午皆屬上生應云七
上而云六上者以黃鍾物莫之先似無所秉生故不
數黃鍾也
其候氣法按蔡邕月令章句云以法為室三重戶閉
塗釁必周密布緹縵室中以木為按每律各一按内
庳外高從其方位加律其上以葭灰實其端其月氣
至則灰飛而管通孔釋之云以十二律布十二辰邪
埋地下入地處庳出地處高故云内庳外高黃鍾之
管埋於子位上頭向南諸管依方可知熊氏云吹灰
者作十二管於室中四時位上埋之取蘆莩燒之作
灰而實之律管中以羅縠覆之氣至則吹灰動縠矣
小動則氣和大動為君弱臣強專政之應不動縠為
君嚴猛之應也
東夷之樂持矛舞助時生也南夷之樂持羽舞助時養
也西夷之樂持戟舞助時煞也北夷之樂持干舞助時
蔵也
南夷之樂曰兜西夷之樂曰禁北夷之樂曰昧東夷之
樂曰離
按樂元語曰受命而作六樂樂先王明有法也與其
所自作明有制也典四夷之樂明德廣及之也合觀
之樂儛於堂四夷之樂陳於右先王所以得之順命
重始也白虎通云此言以文得之先以文持羽毛舞
也以武得之先以武持干戚舞也
古微書卷二十二
