古微書卷三十
明孫㲄編
孝經鈎命訣
緯書以命言者莫如元包以鈎言者莫如春秋之
文燿鈎河圖之稽燿鈎兹撰孝經緯則直言訣矣
殆即元命鈎耀之命而參其奥以示人也故以訣
名
天子爵稱也三皇步五帝趨三王馳五覇騖(又)三皇步
五帝驟三皇馳五伯蹶七雄僵
按本注道隆德用日月為之步時事彌順日月為之
驟勤思不已日月乃馳
或稱帝王接上稱天子明以爵事天接下稱帝王明以
號令臣下
道機命者稱皇(又)帝受命握符出
說皆見前
孔子曰三皇設言民不違五帝畫象世順機三王肉刑
揆漸加應世黠巧偽奸多(多音絞加音姬)
三皇無文五帝畫象三王肉刑(住曰畫象者上罪墨象赭衣雜屐中罪赭衣屨)
(下罪雜屨而已)
按大戴盛德篇凡人民疾六畜疫五榖災者生於天
天道不順生於明堂不飾故有天災則飾明堂也凡
民之為奸邪竊盗歷法妄行者生於不足不足生於
無度量也故有奸邪竊盗歷法妄行之獄則飾度量
也凡不孝生於不仁愛也不仁愛生於喪祭之禮不
明故有不孝之獄則飾喪祭之禮凡弑上生於義不
明故有弑獄則飾朝聘之禮也凡鬭辨生於相侵陵
也相侵陵生於長幼無序而教以敬譲也故有鬭辨
之獄則飾鄉飲酒之禮也凡媱亂生於男女無别夫
婦無義故有媱亂之獄則飾昏禮享聘也故曰刑罰
之所從生有源不務塞其源而務刑殺之是為民設
陷以賊之也
又按尚書大傳曰決關梁踰城郭而略盗者其刑臏
男女不以義交者其刑宫觸易君命革輿服制度奸
宄盗攘傷人者其刑劓非事而事之出入不以道義
而誦不詳之辭者其刑墨降畔宼賊劫略奪攘矯&KR1050;
者其刑死此五刑之始也
唐堯五廟親廟四與始祖五禹四廟至子孫五殷五廟
至子孫六周六至子孫七
說已見前
刑罰藏頌聲作鳳凰至麒麟應封泰山禪梁甫
說巳見前
華胥履跡怪生皇犧(跡靈威仰之跡也履跡而生以為竒怪也)任已感龍生
帝嵬魁(任已帝魁之母也魁神農名巳或作似也)附寳出降大靈生帝軒
(注軒黃帝名電黃精軒轅氣也)命星貫昴修紀夢接生禹(注命使之星)
說已見前
舜即位廵省中河錄圖受文地在洛水傍方堯禪舜沉
書日稷而赤光起舜禪禹沈壁堯禪赤光又起及湯觀
洛沈璧三投光不起矣(稷讀如側)
禹時五星累累若貫珠炳炳若連璧
堯夢乘青龍上泰山舜夢擊鼔桀夢黑風破其宫紂夢
大雷擊其首
按東漢周宣夢書曰昔聖帝明王之時神氣炤然先
見故堯夢乘龍上泰山舜夢擊天鼔禹夢其手長湯
夢布令天下後皆有天下桀夢疾風壊其宫紂夢大
雷擊其首齊桓夢為大禽所中秦二世夢虎齧其馬
王者夢之皆失天下
周禮太卜掌三夢之法一曰致夢二曰觭夢三曰咸
陟其經運十其别九十占夢掌以歲時占六夢之吉
凶一曰正夢二曰噩夢三曰思夢四曰寤夢五曰喜
夢六曰懼夢
又靈樞經隂氣盛則夢涉大水而恐懼陽氣盛則夢
大火而燔炳陰陽俱盛則夢相殺上盛則夢飛下盛
則夢墮甚饑則夢取甚飽則夢與肝氣盛則夢怒肺
氣盛則夢恐懼哭泣飛揚心氣盛則夢善笑恐畏脾
氣盛則夢歌樂身體重不舉腎氣盛則夢腰脊兩解
不屬凡此十二盛者至而寫之立已厥氣客于心則
夢見丘山烟火客于肺則夢飛揚見金鐵之竒物客
于肝則夢山林樹木客于脾則夢丘陵大澤坵屋風
雨客于腎則夢臨淵沒居水中客于膀胱則夢游行
客于胃則夢飲食客于大腸則夢田野客于小腸則
夢聚邑衝衢客于膽則夢鬭訟自刳客于陰噐則夢
接内客于項則夢斬首客于脛則夢行走而不能前
及居深地窌范中客于股肱則夢禮節拜起客于胞
䐈則夢溭凡此十五不足者至而補之立已也及讀
列子又有云凡以浮虚為疾者則夢揚以沉實為疾
者則夢溺籍帶而寝則夢蛇飛鳥啣髮則夢飛將陰
夢火將疾夢食飲酒者憂歌舞者哭與此稍别
性者生之質也若木性則仁金性則義火性則禮水性
則信土性則智也
情生於陰欲以時念也性生于陽以就理也陽氣者仁
陰氣者貪故情有利欲性有仁也
東夷之樂曰昧南夷之樂曰任西夷之樂曰侏離北夷
之樂曰禁
按禮記疏東方謂之夷者風俗通云東方人好生萬
物觗觸地而出夷者觝也其類有九一曰玄莵二曰
樂浪三曰高驪四曰蒲飾五曰鳬臾六曰索家七曰
東室八曰倭人九曰天鄙南方曰蠻者風俗通云君
臣同川而浴極為簡慢蠻者慢也其類有八一曰天
竺二曰咳首三曰僬僥四曰跂踵五曰穿胸六曰儋
耳七曰狗軹八曰旁春西方曰戎者風俗通云斬伐
殺生不得其中戎者兇也其類有六一曰僥夷二曰
戎夷三曰老白四曰耆羌五曰鼻息六曰天剛北方
曰狄者風俗通云父子叔嫂同穴無别狄者辟也其
行邪辟其類有五一曰月支二曰穢貊三曰匈奴四
曰單于五曰白屋
賁居子曰凡夷狄而世雄長者類皆繫於神明之
祚如槃弧之為黃帝女也鬼方之為陸終娶也勾
吳祖周於越祖夏鬻亦祖夏禹而後世匈奴劉
姓者皆祖漢室李姓者皆祖李陵夫皆有其自焉
五季以下公主降夷夷女適中國變夷而雜夏者
殆益不可問矣崔盧李鄭乎劉李張王乎此古人
致謹于男女之防云其樂則難以悉考
天子臨辟雍親袒而割牲尊三老之象也竭志奉祝安
車象輪供執綏役
按禮記疏人君養老有四種一是養三老五更二是
子孫為國難而死王養死者父祖三是養致仕之老
四是引戸校年養庶人之老有虞氏以燕禮者崔氏
云燕者殽烝於爼行一獻之禮坐而飲酒以至於醉
夏后氏以饗禮者崔氏云饗則體薦而不食爵盈而
不飲依尊卑而為獻取數畢而已殷人以食禮者崔
氏云不飲酒饗大牢以禮食之殷人質素威儀簡少
故養老以食禮周人修而兼用之者備陰陽也凡飲
養陽氣凡食養陰氣陽用春夏陰用秋冬又云三老
以象三光五更以象五辰熊氏云天子視學之年養
老一歲有七謂四時皆養也
仲尼牛脣舌理七重吐教陳機受度(又)仲尼虎掌是謂
威射胸應矩是謂儀古(又)仲尼龜脊(又)孔子海口言若
含澤(又)夫子輔喉(又)夫子駢齒象鈎星也
按伏無忌古今注云孔子生之夜有二蒼龍自天而
下有二神女擎香霧於空中以沐徵在先是有五老
列於庭前則五星之精有麟吐玉書於闕里人家云
水精之子繼商周而素王出故蒼龍繞室五星降庭
徵在知其為異乃以繡紱繫麟角而去至敬王末魯
哀公一十四年魯人鉏商田于大澤得麟以示夫子
夫子知命之終乃抱麟解&KR0807;而涕泗焉
孫氏日抄曰相之不可憑也南史庾蓽傳蓽孫夐家
富于財食必列鼎又状貎豐美頥頰開張人皆謂夐
必為方伯及魏克江陵夐以饑死時又有水軍都督
禇蘿面甚尖危從理入口竟保衣食而終唐柳渾十
餘歲有巫告曰兒相天且賤出家可免死渾不從仕
至宰相魏朱建平善相鍾繇以為唐舉許負何以復
加然相王肅年踰七十位至三公肅六十二終於中
領軍南史徐陵八歲屬文十三通莊老光宅寺慧雲
法師每嗟陵早死陵仕至太子少傅年七十七唐孔
若思傳孔季詡擢制科授校書郎陳子昴嘗稱其神
清韻遠可比衛玠而季詡終左補闕世之以骨相繩
人亦何惑哉
孔子在庶德無所施功無所就志在春秋行在孝經又
曰丘以匹夫徒步以制正法以春秋屬商以孝經屬参
孝經者篇題就號也所以表指括意序中書名出義見
道曰著(就成也孝為一篇之目十八章也成號序中心之事使孝義見於外)一字包十八
章為天地喉襟道要德本故挺以題符(撰異)篇冠就曾子
撰斯問曰孝文乎駁不同何(與經同也)子曰吾作孝經以素
王無爵之賞斧鉞之誅故稱明王之道曾子避席復坐
子曰居吾語汝順孫以避災禍與先王以託權(託先王以為己)
(權勢力)目至德要道以題行(題行題天子德行致羣瑞已行所及也)首仲尼
以立情性(情性猶天地已不正為天地子故行冠子以立之也)言子曰以開號(若夫)
(子所以自開於受命也)列曾子示撰輔(使君得禄圖之故行冠子以立之也佐與共治天下)
(也矣)書詩以合謀(二人同心其利斷金同心臭如蘭也)
按隋書孔子既叙六經題目不同指意差别恐斯道
離散故作孝經以總會之明其枝流雖分本萌於孝
者也遭秦焚書為河間人顔芝所蔵漢初芝子貞出
之凡十八章而長孫氏博士江翁少府后蒼諫議大
夫翼奉安昌侯張禹皆名其學(又)說文序建光元年
許冲上父慎說文曰古文孝經孝昭帝時魯國三老
所獻建武時議郎衛宏所校皆口傳官無其說臣父
學孔氏古文撰具一篇并上
孝經中契
孔丘見孝經文成而天道立乃齋以白之天玄雲涌北
極紫宫開北門召亢星北落司命天使書題號云孝經
篇目玄神辰裔孔丘知元命使陽衢乘紫麟下告地主
要道之君後年麟至口吐圖文北落郎服書魯端門隠
形不見子夏往觀寫之得十七字餘文二十消滅飛為
赤烏翔摩青雲
孝經右契
孔子夜夢豐沛之邦有赤烟起顔回子夏觀之驅車到
楚西北范氏之廟芻兒捶麟復其前折左足取薪覆之
子曰汝為誰曰吾姓赤松字喬特名受紀子曰有見乎
曰見一禽如&KR0874;者羊頭上角其末有肉方以是西走子
發薪麟視子子趨而往麟蒙其耳吐書三卷子精讀之
孝經左契
將軍頤虎啣珠大夫正海出魚(又曰)封於泰山考績燔
燎禪於梁父刻石紀號垂度示典功平教教
孝經威嬉拒
欲去惡鬼須具五刑令五人皆持大斧著銕兜鍪駈之
常使去四千步不可令近人也
按風俗通引黃帝書上古之時有荼與鬱壘昆弟二
人性能執鬼度朔山上章桃樹下簡閱百鬼無道理
妄為人禍害荼與鬱壘縛以葦索執以食虎於是縣
官常以臘除夕飾桃人垂葦茭畫虎於門皆追放於
前事冀以衛凶也桃梗梗者更也歲終更始受介祉
也
古微書卷三十
