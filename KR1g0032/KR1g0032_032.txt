古微書卷三十二
明孫㲄編
河圖緯
賁居子曰緯候之興其生於河出圖一語乎自前
漢世有河圖九篇洛書六篇云自黃帝至周文王
所受本文又别三十篇云自初起至於孔子九聖
增演以廣其意盖七緯之祖本也顧漢志馬鄭皆
不道及惟梁崇文隋經籍有二十卷今讀其文淵
且豔也其錄則曰括地象曰絳象曰始開圖皆以
鈎山河之賾曰帝覽嬉曰稽耀鈎皆以抉星象之
玄曰挻佐輔曰握矩記皆以闡運歷之要而又有
帝通紀真紀鈎著命秘徵要元考燿殘篇半牘錯
海希珍所遇之輒䟽矣殆視諸緯為富云
河圖括地象
昔禹治水得括地象此其傳之最古也
易有太極是生兩儀兩儀未分其氣混沌清濁既分伏
者為天偃者為地(又日)元氣無形洶洶蒙蒙偃者為地
伏者為天
天地精通神明列序
元氣闓陽為天積精為日
天不足西北地不足東南西北為天門東南為地戶天
門無上地戶無下(注天不足西北是天門地不足東南是地戶)
天左動起於牽牛地右動起於畢
天有四表以布精魄地有四瀆以出圖書
天有五行地有五岳天有七星地有七表天有八氣地
有八風天有九道地有九州天有四維地有四瀆天有
九部八紀地有九州八桂
按淮南子東北為報德之維也西南為背陽之維東
南為常羊之維西北為號通之維
天下九州内效中域以盡地化地中央曰崑崙崑崙
東南地方萬五千里名曰神州中有五岳地圖帝王居
之八極之廣東西二億三萬三千里南北二億三萬
一千五百里夏禹所治四海内地東西二萬八千里南
北二萬六千里有君之州有九阻中土之文德及而不
治
崑崙之墟下通含右赤縣之州是為中則東南神州曰
晨土正南印州曰深土西南戎州曰滔土正西弇州曰
并土正中冀州曰白土西南柱州曰肥土北方玄州曰
成土東北成州曰隱土正東揚州曰信土(晨亦作農深一作沃白一)
(作中玄一作濟信一作申)
按淮南子九州之外乃有八殥亦方千里自東北方
曰大澤曰無通東方曰大渚曰少海東南方曰昃區
曰元澤南方曰大夢曰浩澤西南方曰渚資曰丹澤
西方曰九區曰泉澤西北方曰大夏曰海澤北方曰
大冥曰寒澤凡八殥八澤之雲是雨九州八殥之外
而有八紘亦方千里自東北方曰和丘曰荒土東方
曰棘林曰桑野東南方曰大窮曰衆女南方曰都廣
曰反戶西南方曰焦僥曰炎土西方曰金丘曰沃野
西北方曰一目曰沙所北方曰積冰曰委羽凡八紘
之氣是出寒暑以合八正必以風雨八紘之外乃有
八極自東北方曰方土之山曰蒼門東方曰東極之
山曰開明之門東南方曰波母之山曰陽門南方曰
南極之山曰暑門西南方曰編駒之山曰白門西方
曰西極之山曰閶闔之門西北方曰不周之山曰幽
都之門北方曰北極之山曰寒門凡八極之雲是雨
天下八門之風是節寒暑八紘八殥八澤之雲以雨
九州而和中土
賁居曰昔聞神農之治地過日月之表此或神農
之九州與盖其說祖于鄒衍衍謂中國於天下乃
八十一分之一耳中國外九州各有禆海環之如
此者九乃有大瀛海環其外天地之際焉頗似佛
說四天下及須彌山王三千大千之說而要其言
以海為環則依然中夏之習見也近世有利瑪竇
自歐巴羅國越八萬里汎海而來其言海外大國
猥多而西視神州目為大眀海居地才百之一則
瀛海之外豈遂無方輿哉鄒子之言倘猶存乎蠻
觸也顧漢儒括地志全述其文而隋代郊祀至以
九土列祀位亦可謂好大不經矣
凡天下有九區别有九州中國九州名赤縣神州即禹
之九州也上云九州八柱即大九州也非禹貢赤縣小
九州也
崑崙山為柱氣上通天崑崙者地之中也地下有八柱
柱廣十萬里有三千六百軸互相牽制名山大川孔穴
相通
按關令内傳地厚萬里其下得大空大空四角下有
自然金柱輒方員五千里
地南北三億三萬五千五百里地部之位起形高大者
有崑崙山從廣萬里高萬一千里神物之所生聖人仙
人之所集也出五色雲氣五色流水其泉南流入中國
名曰河也其山中應于天最居中八十城布繞之中國
東南隅居其一分是奸城也崑崙之山為地首上為握
契滿為四瀆横為地軸止為天鎮立為八柱
崑崙之墟有五城十二樓河水出焉四維多玉
崑崙山有水水氣上蒸為霞
崑崙有柱焉其高入天即所謂天柱也圍三千里圓如
削下有仙人九府治與天地同休息其柱銘曰崑崙銅
柱其高入天圓周如削膚體美焉
按山海淮南怪談崑崙無異佛氏之侈須彌山也道
家又以蓬萊為崑崙兹不具述惟赤霆一經相傳為
張子房要其說地脉山原殊為奥突其文曰崑崙柱
天萬&KR0890;繇起西北綿亘幽寒莫諸為背為項為脊為
毳下為臋上為髮際面居泰雍耳目口鼻幽冀川
蜀分左右背懸心關腦腹垂洛汭胃脘出納為汧為
渭大河大江經絡榮衞大腸膀胱震澤壘濟青徐以
降是為髖髀泄為尾閭茫洋無際海洲萬國糞滓塵
穢
嶓冡山上為狼星武開山為地門上為天高星主囹圄
荆山為地雌上為軒轅星大别為地理天以合地以通
三危山在鳥鼠之西南上為天苑星岐山在崑崙東南
為地乳上為天麋星汶山之地為井絡(一曰)汶阜之山
江出其腹帝以會昌神以建福上為天井星桐柏山為
地穴上為維星鳥鼠同穴山地之幹也上為掩畢星熊
耳山地門也精上為畢附耳星
太行山天下之脊
三危山黑水出其南
岐山上多白金周之興也鸑鷟鳴于岐山時人亦謂岐
山為鳳凰堆
流州多積石其名曰昆吾鍊之成銕以作劍光明如水
晶石盖銕丱也
嶓冡山上有異花草名骨容食之無子
川德布精上為星河精上為天漢
井絡纏曜江漢昞靈泉流深遠盛為四瀆之首
按張華叙神異經曰崑崙有銅柱焉其高入天所謂
天柱也圍三千里員周如削下有廻屋仙人九府治
上有大鳥名曰希有南向張左翼覆東王公右翼覆
西王母背上小處無羽一萬九千里西王母歲登翼
上之東王公也故其柱銘曰崑崙銅柱其高入天員
周如削膚體美焉其鳥銘曰有鳥希有緣赤煌煌不
鳴不食東覆東王公西覆西王母王母欲東登之自
通隂陽相須唯會益工
河圖始開圖
漢武按古圖書始名河所出曰崑崙張騫未之見
也唐薛元鼎使吐蕃得源于穆穆哩山中亦非其
真勝元命都實往求之朵甘斯西鄙有泉百泓行
二十日至朵甘斯東北有大雪山始名崑崙則河
源非崑崙明矣豈上古聖人亦有目力足踐所未
及者乎失之古得之今失之千載得之一時學然
後知不足也
黃帝問風后曰余欲知河之始開風后曰河凡有五皆
始乎崑崙之墟
黃河出崑崙東北角剛山東自北行千里折西行至蒲
山南流千里至文山東流千里至秦澤西流千里至潘
澤陵門東北流千里至華山之隂東流千里至於植雍
南流千里至於下津然河水九曲其長九千里入於渤
海(水經注黃河百里一小曲千里一曲一直)
崑崙山北地轉下三千六百里有入玄幽都方二十萬
里地下有四柱廣十萬里地有三千六百軸犬牙相舉
按十三洲說崑崙山正在西海之戍地北海之亥地
去岸十三萬里有弱水周迴繞匝山南接積石圃西
北接北戶之室東北臨大活之井西南至承淵之谷
此四角大山實崑崙之支輔也積石圃南頭昔西王
母告周穆王去咸陽三十六萬里山高平去地三萬
六千里上有三角面方廣萬里形如偃盖上有金臺
玉闕亦元氣之所合天帝君所治處也閱此說則
穆天子傳之崑崙即水經所謂高萬一千里者而山
海之崑崙止云廣八百里當别一小崑崙矣
黃泉之埃上為黃雲青泉之埃上為青雲赤泉之埃上
為赤雲白泉之埃上為白雲玄泉之埃上為玄雲
此即淮南子正土御埃天之說
九州殊題水泉剛柔各異青徐角羽集寬舒遲人聲緩
其泉鹹以酸荆揚角徵會氣漂輕人聲急其泉酸以苦
梁州商徵接剛勇漂人聲騫其泉苦以辛兖豫宫徵含
平静有慮人聲端其泉甘以苦雍冀合商明端駃烈人
聲捷其泉辛以鹹
按管子夫齊之水道躁而復故其民貪麤而好勇楚
之水淖弱而精故其民輕果而賊越之水濁重而洎
故其民愚疾而垢秦之水泔最而稽&KR1657;滯而雜故其
民貪戾㒺而好事晉之水枯旱而運&KR1657;滯而雜故其
民諂䛕葆詐巧佞而好利燕之水萃下而弱沈滯而
壅故其民愚戅而好貞輕疾而易死宋之水輕勁而
清故其民間易而好正
淮南子汾水濛濁而宜麻濟水通和而宜麥河水中
濁而宜菽雒水輕利而宜禾渭水多力而宜黍漢水
重安而宜竹江水肥仁而宜稻平土之人慧而宜五
糓夫水味之别則然矣論其極則庭州灞水金鉄皆
漏鄜延之川白脂日流弱水溺毛黑溪玄髕悉唐制
角畔怯腐手水性不同有如此者其說曰庭州灞水
在大荒之外金鉄承之皆漏惟角與瓠葉則否拘夷
山中有流水亦如之鄜延即延安石油也以為烟墨
松脂不及詳注石燭黑溪在南荒以其水塗石象至
輒不去昆侖以此塗身即能乘象如家畜古所謂黑
昆侖今之象奴也悉唐畔怯見佛書中
賁居曰水一耳泉何以品乎聲何以析乎則本草
之辨水其濫爾乎蒲元之諗涪水雜以二斗亦知
其非蜀江張茂先之察江心問洛中篙師一皆首
服但不識桑苧翁從此會否張又新品水抑又亞
之
河圖絳象
僧一行曰天下山川存乎兩戒北紀河源南紀江
源然而河獨與雲漢相始終歴歴其所流所直莫
非星也故河有圖江不聞圖焉有天下者保河則
強塹江則弱
河導崑崙山名地首上為權勢星一曲也東流千里至
規其山名地契上為距樓星二曲也祁南(一作北流)千里至
積石山名地肩上為别符星三曲也邠南千里入隴首
山間抵龍門首名地根上為營室星四曲也龍門上為
王良星為天橋神馬出河躍南流千里抵龍首至卷重
山名地咽上為卷舌星五曲也東流貫砥柱觸閼流山
名地喉上為樞星以運七政六曲也西距卷重山千里
東至雒會名地神上為紀星七曲也東流至大伾山名
地肱上為輔星八曲也東流至絳水千里至大陸名地
腹上為虚星九曲也
按河水發源有土蠻星宿海之說故緯書按天星以
名其流要之上為星辰下為河漢凡江淮之瀆無不
與星辰應也
黃河出崑崙東北流千里折西而行至於蒲山南流千
里至於華山之隂東流千里至於桓雍北流千里至於
下津河水九曲長九千里入於渤海
此文已見始開圖而語少略因楊用修引為絳象故
錄于此
邠之隘上為扶桑日所升宣陸之阻上為吳泉月所登
按山海經紀日月之出者七日月所入五日月所出
入一其紀日月之出也曰大言山曰合虚山曰明星
山曰鞠陵山曰湯谷扶水曰猗天蘇門山曰壑明俊
疾山皆在大荒東經其紀日月之入曰豐沮玉門山
曰日月山天樞也曰鏊鏖鉅山曰常陽山曰大荒山
皆在大荒西經曰浴日一在大荒南經之甘淵曰浴
月一在大荒西經之玄丹山其紀日月所出入一在
大荒西經之方山柜格之松焉考之淮南子日所出
入又多不同存而不論亦可也
太湖中洞庭山林屋洞天即禹藏真文之所一名包山
吳王闔閭登包山之上命龍威丈人入包山得書一卷
凡一百七十四字而還吳王不識使問仲尼詭云赤烏
啣書以授王仲尼曰昔吾遊西海之上聞童謠曰吳王
出遊觀震湖龍威文人名隱居北上包山入靈墟乃造
洞庭竊禹書天帝大文不可舒此文長傳六百初今強
取出喪國廬丘按謠言乃龍威文人洞中得之赤烏所
啣非丘所知也吳王懼乃復歸其書
按靈寳要略昔太上以靈寳五篇真文以授帝嚳帝
嚳將仙封之於鍾山至夏禹巡狩度弱水登鍾山遂
得是文後復封之包山洞庭之室吳王闔閭出遊包
山見一人自言姓山名隱居闔閭扣之乃入洞庭取
素書一卷呈闔閭其文不可識令人齎之問孔子孔
子曰丘聞之童謠云吳王出遊觀震湖龍威丈人山
隱居北上包山入靈墟乃入洞庭竊禹書天地大文
不可舒此文長傳百六初若強取出喪國廬闔閭乃
尊事之
越絶書禹治洪水至牧德之山見神人焉謂禹曰勞
子之形役子之慮以治洪水無乃怠乎禹知其神人
再拜請誨神人曰我有靈寶五符以役蛟龍水豹子
能得之不日而就因授禹而誡之曰事畢可秘之於
靈山禹成功後乃藏之於洞庭包山之穴至吳王闔
閭之時有龍威丈人得符獻之吳王以示羣臣皆莫
能識乃令賫符以問孔子孔子曰昔禹治水於牧德
之山遇神人授以靈寶五符後藏於洞庭之包山君
王所得無乃是乎赤烏之事某所未詳使者反白闔
閭乃尊事之先是江左童謠云禹治洪水得五符藏
之洞庭之包山湖龍威丈人竊禹書得吾者喪國廬
尋而吳果滅
孔子入吳信有之包山之謠亦必有自而第云靈
寶五符則或出附會者之口也
古微書卷三十二
