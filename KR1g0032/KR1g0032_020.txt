古微書卷二十
明孫㲄編
樂緯
緯以配經也樂無經矣復有緯乎曲禮之樂記周
官之大司樂附禮而見則樂之緯亦禮緯之埤而
見者也經籍志三卷曰叶圖徵曰動聲儀曰稽耀
嘉稍有存者如後
樂叶圖徵
樂不叶則不可以徵不可以徵則不可以圖也此
論其諧而傳者以成篇
黃帝樂曰咸池(咸皆也池音施又曰池取無所不浸德潤萬物故定以為名)帝顓頊
曰五莖(能為五行之道立根莖也)帝嚳曰六英(道冇英華又云六合之英)堯曰大
章(堯時仁義大行法度章明)舜曰大招(招繼也繼堯之後循行其道)禹曰大夏(言其)
(德能大諸夏也)殷曰濩(音護承衰而起能護先王之道)周曰勺又曰大武(周亦承衰)
(而起斟酌文武之道也)是以清和上升天下樂其風俗鳳皇來儀
百獸率舞神龍升降靈龜晏寧
六律黃鍾十一月太簇正月姑洗三月蕤賓五月夷則
七月無射九月六吕大吕十二月夾鍾二月仲吕四月
林鍾六月南吕八月應鍾十月陽為律隂為吕總謂之
十二月律
按淮南子規始於一一生二二生三三生萬物以三
參物三三如九故黃鍾之律九寸而宫音調因而九
之九九八十一故黃鍾之數立焉黃者土德之色鍾
者氣之所種也日冬至德氣為土土色黃故曰黃鍾
律之數六分為雌雄故曰十二鍾以副十二月十二
各以三成故置一而十一三之為積分十七萬七千
一百四十七黃鍾大數立焉故黃鍾位子其數八十
一主十一月下生林鍾林鍾之數五十四主六月上
生太簇太簇之數七十二主正月下生南吕南吕之
數四十八主八月上生姑洗姑洗之數六十四主三
月下生應鍾應鍾之數四十二主十月上生蕤賓蕤
賓之數五十七主五月上生大吕大吕之數七十六
主十二月下生夷則夷則之數五十一主七月上生
夾鍾夾鍾之數六十八主二月下生無射無射之數
四十五主九月上生仲吕仲吕之數六十主四月極
不生徵生宫宫生商商生羽羽生角角生姑洗姑洗
生應鍾比於正音故為和應鍾生蕤賓不比正音故
為繆日冬至音比林鍾浸以濁日夏至音比黃鍾浸
以清以十二律應二十四時之變談律歴者多矣
而其原于道極于數莫此為精故錄之
時元日受氣於天布之於地以時出入萬物者也四時
之節動静各有分次不得常以度行也謂之調露之樂
(注以時出入月令十二月政是也從其出入則無災禍也調露調和致于甘露也)
按此所謂黃帝調歴也
夫聖人之作樂不可以自娛也所以觀得失之效者也
故聖人不取備於一人必從八能之士故撞鐘者當知
鐘擊鼓者當知鼓吹管者當知管吹竽者當知竽擊磬
者當知磬鼓琴者當知琴故八士曰或調隂陽或調律
歴或調五音故撞鐘者以知法度鼓琴者以知四海擊
磬者以知民事鐘音調則君道得君道得則黃鍾蕤賓
之律應君道不得則鐘音不調鐘音不調則黃鐘蕤賓
之律不應鼓音調則臣道得臣道得則太簇之律應管
音調則律歴正律歴正則夷則之律應磬音調則民道
得民道得則林鍾之律應竽音調則法度得法度得則
無射之律應琴音調則四海合歲氣百川以合德鬼神
之道行祭祀之道得如此則姑洗之律應五樂皆得則
應鍾之律應天地以和氣至則和氣應和氣不至則天
地和氣不應鐘音調下臣以法賀主鼓音調主以法賀
臣磬音調主以德施於百姓琴音調主以德及四海八
能之士常以日冬至成天文日夏至成地理作隂樂以
成天文作陽樂以成地理陽樂黃鍾也隂樂蕤賓也
朔日冬至聖主厚祚鼓和樂於東郊致魂靈下太一之
神
按後漢志京房受焦延壽六十律相生之法以上生
下皆三生二以下生上皆二生四陽下生隂隂上生
陽終於中吕而十二律畢矣中吕上生執始執始下
生去滅上下相生終於南吕六十律畢矣十二律之
變至於六十猶八卦之變至於六十四也宓羲作易
紀陽氣之初以為律法建日冬至之聲以黃鍾為宫
太簇為商姑洗為角林鍾為徵南吕為羽應鍾為變
宫蕤賓為變徵此聲氣之元五音之正也故統一日
其餘以次運行當日者各自為宫而商徵以類從焉
以六十律分朞之日黃鍾自冬至始及冬至而復隂
陽寒燠風雨之占生焉
隋志京房法隔八相生一始自黃鍾終於中吕中吕
上生黃鍾不滿九寸謂之執始下生去滅上下相生
終於南事更增四十八律以為六十其依行在辰上
生包育隔九編於冬至之後分為遲内其數遂減應
鍾之清宋太史錢樂之因京房南事之餘引而伸之
為三百六十律終於安運日當一管宫徵旋韻各以
次從
梁博士沈重鍾律議曰淮南子云一律而生五音十
二律而為六十音因而六之故三百六十音以當一
歲之日重乃依其本數用京房術各因月之本律以
為一部以一部律數為母以一月中氣所有日為子
以母命子隨所多少各一律所違日辰也自黃鍾終
於壯進一百五十律皆三分損一以下生自依行終
於億兆二百九律皆三分益一以上生惟安運一律
為終不生其數皆取黃鍾之實十七萬七千一百四
十七為本以九三為法各除其實得寸分及小分餘
皆委之即各其律之長也
律術曰陽以圓為形其性動隂以方為節其性静動
者數三静者數二以陽生隂倍之以隂生陽四之皆
三而一陽生隂曰下生隂生陽曰上生上生不得過
黃鍾之清濁下生不得過黃鍾之實數皆參天兩地
之道也
黃鍾主一一生萬物故君子鑠金為鍾四時九乳(注九乳法)
(九州)是以撞鍾以知君鐘音調則君道得
樂有鼓擊鼓以知臣鼓音調則臣道得
擊磬以知民磬音調則民道得鐘磬之音能千里鼓琴
以知四海琴音調足以及四海也
吹竽有以知法度竽音調則度數得見
按白虎通壎坎音也管艮音也鼓震音也絃離音也
鐘兌音也柷敔乾音也壎在十一月壎之為言勲陽
氣於黃泉之下默蒸而萌匏之言施也在十二月萬
物始施而勞笙者太簇之氣象萬物之生故曰笙有
七正之節焉有六合之和焉天下樂之故謂之笙鼓
震音煩氣也萬物憤懣震動而生雷以動之同聲相
應其本乃在萬物之始耶故謂鼓也鞀者震之氣也
上應夘星以通王道故謂之鞀也簫者中之氣萬物
生於無聲見於無形僇也簫也故謂之簫簫者以禄
為本言承天繼物為民本人力加地道化然後萬物
戮也故謂之簫也瑟也嗇也閉也所以懲忿琴者禁
也所以禁止淫邪正人心也磬者夷則之氣也象萬
物之盛也其氣磬鐘之為言動也隂氣用事萬物動
成鍾為氣用金聲也鎛者時之氣聲也節度之所生
也君臣有節度則萬物昌無節度則萬物亡亡與昌
正相迫故謂之鎛祝敔者終始之聲萬物之所生也
隂陽順而復故曰柷承順天地序迎萬物天下樂之
故樂用柷柷始也敔終也
(又)荀子曰聲樂之象鼓大麗鐘統實磬廉制竽笙簫
和筦籥發猛塤箎翁博瑟易良琴婦好歌清淨舞意
天道兼鼓其樂之君耶故鼓似天鐘似地磬似水竽
簫管籥似星辰日月鞉柷拊控似萬物
賁居曰古人窮樂之理微細形似有如是者蓋其
重也
先王制樂所以節百事
受命而王為之制樂樂其先祖也
作樂所以防隆滿節喜盛也
樂聽其聲和以音考以俗騐以物類
聖王祇承天定禄爵人者不過其能尊卑有位位有物
物有宜功成者賞功敗者罰故樂用鍾(不過其能謂量能授爵也有罪)
(鳴鐘以攻之也)
按管子昔皇帝以其緩急作五聲以政五鍾今其五
鍾一曰青鐘大音二曰赤鍾重心三曰黃鐘灑光四
曰景鐘昧其明五曰黑鐘隱其常五聲既調然後作
立五行以正天時五官以正人位人與天調然後天
地之美生
周禮鳬氏為鐘兩欒謂之銑銑間謂之于于上謂之
鼓鼓上謂之鉦鉦上謂之舞舞上謂之甬甬上謂之
衡鐘縣謂之旋旋蟲謂之幹鐘帶謂之篆篆間謂之
枚枚謂之景于上之攠謂之隧
五音克諧各得其倫則鳳皇至冠類雞燕喙蛇頭龍形
鱗翼魚尾不啄生蟲
五鳳皆五色為瑞者一為孽者四其四皆似鳳並為妖
一曰鷫鸘鳩喙圓目身義戴信嬰禮膺仁負智至則役
之感也二曰發明鳥喙大頸身仁戴智嬰義膺信負禮
至則喪之感也三曰焦明長喙疏翼圓尾身義戴信嬰
仁膺智負禮至則水之感也四曰幽昌兌目小頭大身
細足身智戴信負禮膺仁至則旱之感也
按說文曰五方神鳥東方曰發明南方曰焦明西方
曰鷫鸘北方曰幽昌中央曰鳳皇
禽經青鳳謂之鶡赤鳳謂之鶉黃鳳謂之鸞白鳳謂
之鷫紫鳳謂之鷟
抱朴子曰夫木行為仁為青鳳頭上青故曰戴仁也
金行為義為白鳳纓白故曰纓義也火行為禮為赤
鳳背赤故曰負禮也水行為智為黑鳳胸黑故曰向
智也土行為信為黃鳳足下黃故曰蹈信也古者太
平之世鳳皇常居其國而乳子焉夏后始食鳳卵而
鳳去之
(又)按太平御覽所引韓詩外傳天老對黃帝者其文
與韓傳今本小異謹採其異者曰首戴德頸揭義背
負仁心入信翼採禮足履正尾繫武小音金大音鼓
延頸奮翼五光偹舉食有質飲有儀往即文來則善
游必擇所饑不妄下其鳴也雄曰節節雌曰足足昏
鳴曰固常晨鳴曰發明晝鳴曰保章舉鳴曰上翔集
鳴曰歸昌夫惟鳳為能究萬物道天地象百靈達五
音成九德覽九州觀八極見則有福德備文武人聖
皆服其前後文與韓同故不必錄
天宫紫微宫也鈎陳後宫也大當正妃(大當勾陳本大星也)閣道
北斗輔天理貴人牢(為貴人作牢獄也)文昌宫天五官會府也
玄戈招摇也(皆備兵難之星)梗河天矛也(梗河一名天矛)織女連營賤
人牢(連榮貫索)咸池五車(五車咸池别名)天關參旗伐也觜觹天廟
也奎天豕也天矢婁也胃天倉也狼弧魚陵天船天宛
卷舌天老人(是西方星名也)柳主材木(柳星生材木也)
此篇雜記星象似無當于樂律及考之律歴志則二
十八舍與鐘律無不合者
又星律相通之故無可徵者惟國語景王問泠州鳩
略載其說王曰七律者何對曰昔武王伐殷歲在
鶉火月在天駟日在析木之津辰在斗柄星在天黿
星與日辰之位皆在北維顓頊之所建也帝嚳受之
我姬氏出自天黿及析木者有建星及牽牛焉則我
皇妣大姜之侄伯陵之後逢公之所馮神也歲之所
在則我有周之分野也月之所在辰馬農祥也我太
祖后稷之所經緯也王欲合是五位三所而用之自
鶉及駟七列也南北之揆七同也凡神人以數合之
以聲昭之數合聲和然後可同也故以七同其數而
以律和其聲於是乎有七律通于此則漢志七始
鄭譯七均與鄭夾漈七音略之說其皆始于是與
天元以甲子朔日冬至日月起于牽牛之初右行二十
八宿以考王者終始或盡一其歴數或不能盡一以四
千五百六十為紀甲寅窮(宋均曰紀即元也四千五百六十者五行相代一終之大)
(數也王者即位或遇其統或不盡其數故一元以四千五百六十為甲寅之終也王者起必易元故不復㳂前)
(而終言之也)
按續漢書黃帝造歴元起辛夘而顓頊用乙夘虞用
戊午夏用丙寅殷用甲寅周用丁巳魯用庚子漢初
用乙夘至武帝元帝以丁丑中興以來圖䜟漏泄而
考靈曜命歴序皆有甲寅元其所起在四分庚申元
後百一十四歲歲朔差却二日及考之史記歴書太
初元年歲名焉逢(甲歲雄也)攝提格(寅歲隂也)日得甲子夜半
朔旦冬至則以甲寅為元殆與四分歴合
後漢志元法四千五百六十紀法千五百二十(紀還復故)
(歴)紀月萬八千八百蔀法七十六(七十六歲為蔀首)蔀月九
百四十一章法十九章月二百三十五(十九歲七閏月為一章)
周天千四百六十一日法四蔀日二萬七千七百五
十九没數二十一為章閏通法四百八十七没七因
為章閏日餘百六十八中法四十二大周三十四萬
三千三百三十五月周千一十六晉隋以後歴術屢
更其元法亦殊殆不可為典要
古微書卷二十
