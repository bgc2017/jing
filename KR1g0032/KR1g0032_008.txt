古微書卷八
明孫㲄編
春秋演孔圖
此耑為血書鳥圖而述也故以演孔立名而旁及
帝王
正氣為帝間氣為臣宫商為姓秀氣為人
天子皆五帝之精寳各有題序以次運相據起必有神
靈符紀諸神扶助使開階立遂是以王者常置圖籙坐
旁以自正(遂當作隧隧道也)
倉頡四目是謂並明顓帝戴干是謂崇仁帝俈戴干是
謂清明堯眉八采是謂通明舜目重童是謂無景禹耳
三漏是謂大通湯臂二肘是謂柳翌文王四乳是謂含
良武王齒是謂剛強
按荀子帝堯長帝舜短文王長周公短仲尼長子弓
短(又)仲尼面如蒙倛周公身如斷菑臯陶色如削瓜
閎夭面無見膚傅說身如植鰭伊尹面無鬚麋禹跳
湯偏堯舜参牟子然桀紂長巨姣美而為天下大僇
是非容貌之患也
莊子亦云闉跂支離無脤說衛靈公靈公悅之而視
全人其脰肩肩甕㼜大癭說齊桓公桓公悅之而視
全人其脰肩肩故德有所長而形有所忘後人慕古
而過神其說則以為聖人之有竒表耳其實形貎安
足異于人烏知千歲之下而有傳楊虎其狀者不以
為真夫子也
黃帝之將興黃雲升於堂文命之候玄龍御雲天命於
湯白雲入房(注白雲金精)一曰天命之見候期門靈龜穴
庭玄龍御雲(注靈龜虚虎也穴庭者星入太微門玄龍水精也御雲者盖召氣也)一曰
天命湯白虎戲朝其終白虎在野(一本)湯地七十内懷
聖明白虎戲朝(又曰)夏民不康天果命湯白虎戲朝白
雲入房
黑精用事百木共根(百枝木共一根天下共一主之徵也)黑帝治生五
角之禽以觸民(注曰陽數五也)
聖人在後曰望羊苞懷至德據少陽(文王子也故曰在後嗣曰在後)有
人叩金豐擊玉鼓駕六龍(鼓喻所行青年人服其威勢也)其人日角
龍顔姓卯金刀含仁義(卯金刀名為劉中國東南去荆州故為漢分也)戴玉
英(玉英文帝之首表象玉英而秀出)光中再(光日光也再再中也稷含孽曰夜景移位復中支庶)
(起也)仁雄出日月角(為仁人之雄保既戴玉英且日角也謂明於天下)
按光中再者即本方士新垣平日郤復中之誑而附
以其說故知緯書多雜于漢儒不盡孔門
孔子母顔氏徵在遊太冡之陂睡夢黑帝使請與已交
語曰女乳必於空桑之中覺則若感生丘於空桑首類
尼丘山故以為名
孔胸文曰制作定世符
孔子長十尺大九圍坐如蹲龍立如牽牛就之如昴望
之如斗
按古家語云叔梁紇年餘七十無妻顔父有三女顔
父謂其三女曰鄒大夫身長七尺武力絶倫年餘七
十誰能與之為妻二女莫對徵在進曰從父所制將
何問焉父曰即爾能矣遂以妻之為妻而生孔子三
歲而叔梁紇卒近本家語本姓解叔梁紇其妾生孟
皮字伯尼求婚顔氏禱尼丘山而生孔子十九娶于
宋之开官氏生伯魚是叔梁紇故有妻而孔子故有
兄也神孔子之生者則又過竒伏侯古今注云孔子
生之夜有二蒼龍自天而下有二神女擎香霧於空
中以沐徵在先是有五老列於庭則五星之精有麟
吐玉書於闕里人家云水精之子繼商周而素王出
故蒼龍繞室五星降庭徵在知其為異拾遺記所志
亦同唯云蒼龍附徵在之旁因夢而生夫子天帝下
奏鈞天之樂列於顔氏之房空中有聲言天感生聖
子故降以和樂笙鏞之音異於俗世也恐或出好竒
之口未敢為信
得麟之后天下血書魯端門曰趨作法孔聖沒周姬亡
彗東出秦起政胡破術書記散孔不絶子夏明日往視
之血書飛為赤鳥化為帛鳥消書出署曰演孔圖中有
作圖制法之狀又曰鳥化為書孔子奉以告天赤爵集
書上化為黃玉刻曰孔提命仰應法為赤制
何休注獲麟亦同又曰孔子仰推天命俯察時變却
觀未來豫解無窮知漢當繼大亂之后故作撥亂之
法以授之則幾于誣聖矣
孔子曰丘作春秋天授演孔圖中有大玉刻一版曰璇
璣一低一昂是七期騐敗毁滅之徵也
孔子曰丘援律吹命隂得羽之宫
孔子作法五經運之天地稽之圖象質於三王施之四
海詩含五際六情即六義也一曰風二曰賦三曰比
四曰興五曰雅六曰頌
仁義之道日月循環
駈除名政顛倒吾衣裳坐吾曲牀濫長九州滅六王至
于沙丘亡
按秦世有謠曰秦始皇何彊梁開吾戶據吾床飲吾
酒唾吾漿飱吾飰以為粮張吾弓射東墻前至沙丘
當滅亡始皇既坑儒焚典乃發孔子墓欲取諸經傳
壙既啟於是悉如謠者之言又言謠文刊在塜壁政
甚惡之乃遠沙丘而循别路見一羣小兒輦沙為阜
問云沙丘從此得病
孟子生時其母夢神人乘雲自泰山來將止於嶧母疑
視久之忽片雲墜而寤時閭巷皆見有五色雲覆孟子
之居焉
按玉鈐經人始受生值賢宿則賢值貴宿則貴故知
聖賢之生皆不偶也相傳云微子感牽牛星顔淵感
中台老子感火星張良感弧星樊噲感狼星子路感
雷精而生又如傅說之死騎箕尾而上為列星張華
既死而中台一星為之閉則孟子泰山氣象降神而
下固有由然
紫極宫内諸侯為外蕃三公為中輔
王者德政海内富昌則鎮星入闕(鬼華闕也門當帝坐)
天子舉賢則景星放於天
天子官守以賢舉則鸞在野
鳳火之精也
麟木之精也蒼之滅也麟不榮也
麒麟鬭日無光(宋均曰麒麟少陽之精鬭作于地則日月亦將争于上)
海精死彗星出(海精鯨魚)彗星出則國樞橛
八政不中則天雨刀(又曰)則人無唇(人恃唇乃語命無隂不制)則鉄
飛
霓者斗之亂精也斗失度則投霓見態主惑于毁譽天
子外苦兵威内奪臣無忠則天投霓
春秋合誠圖
此主赤龍一圖因而立名明夫天人之合皆有誠
通而其象已先著于圖則龜馬之書皆不悞也故
其述赤帝為多
伏羲龍身牛首渠肩達掖山準日角奯目珠腨駿毫翁
鼠龍唇龜齒長九尺有一寸望之廣視之專
赤帝之為人視之豐長八尺七寸豐下兊上龍顔日角八采三眸
鳥庭荷勝琦表射出握嘉履翌竅息洞通
蒼帝之為人望之廣視之專而長九尺一寸
黃帝冠黃文白帝冠白文黑帝冠黑文
據宋均感精符注則赤帝為堯黃帝為舜白帝為
禹黑帝為湯蒼帝為文王此下備錄者䜟圖之失
傳也所云冠黃文等皆圖所預載故諗其竒昔漢
祖斬蛇時有嫗旁哭曰吾兒白帝子為赤帝所殺
此五帝感生之所起乎譔此圖者附而益熾
黃帝德冠帝位赤帝之精生於翼
黃帝坐玄扈閣上與大司馬容光等臨觀鳳皇&KR0742;圖置
前帝再拜而受(一作)黃帝遊玄扈上洛與大司馬容光
左右輔周昌等百二十人臨之有鳳&KR0742;圖以置帝前
堯坐中舟與太尉舜臨觀鳳皇負圖授堯圖以赤玉為
匣長三尺廣八寸黃金檢白玉繩封兩端其章曰天赤
帝符璽五字(又)赤龍負圖以出河見堯與太尉舜等百
二十臣集發藏之大麓
上古之圖籙亦何數數也不直有畫且有字有語
如述異志所載陶唐之世越常國獻千歲神龜方
三尺餘背上有文科斗書記開闢已來帝命錄之
謂之龜歴此科斗書跡皆從何來倘亦理之不可
詰也
大帝之精起三河之州中土之腴
堯母慶都有名於世盖大帝之女生於斗維之野常在
三河之南天偶大雷電有血流潤大石之中生慶都長
大形像大帝常有黃雲覆盖之夢食不饑(夢一作蔑注云天地以氣)
(食)及年二十寄跡伊長孺家無夫出觀三河之首常若
有神隨之者有赤龍負圖出慶都督讀之云赤受天運
下有圖人衣赤光面八彩鬚髮長七尺二寸銳上豐下
足履翌宿署曰赤帝起成天下寳奄然隂風四合赤龍
與慶都婚有娠龍消不見既乳視堯如圖表及堯有知
慶都以圖予堯
賁居子曰履帝武敏歆如有人道說已怪矣至謂赤
龍與慶都婚而有娠又徵在夢黑帝請與已交不
太誕乎然小說家有云唐肅宗為太子時吳皇后
之初侍寢厭久不寤呻吟氣不屬手掩其左脇曰
夢中有神人長丈餘介甲操劍曰帝命吾與汝為
子自左脇劍决而入痛不可忍肅宗撿之于燭下
則若有綖而赤者存焉遽以狀聞果生代宗據是
則赤龍來婚之說亦或不悮也又釋家說中有投
胎若男子於母起愛想當亦如是但其說圖人衣
冠鬚眉皆見則似屬玄矞難以臆占
大帝冠五彩衣青衣黑下裳抱日月日在上月在下黃
色正方居日間名曰五光五光垂彩天下大嘉
天皇大帝北辰星也含元秉陽舒精吐光其星有五居
紫宫中制馭四方冠有五采
中宫天極星其一明者太一常居旁三星三公或曰子
屬後勾四星末大星正妃餘三星後宫之屬也
紫宫太帝室太乙之精也太微主法式陳星十二以備
非常也
天文地理各有所主北斗有七星天子有七政也
按馬融註尚書云七政者北斗七星各有所主第一
曰主日法天第二曰主月法地第三曰命火謂熒惑
也第四曰煞土謂填星也第五曰伐水謂辰星也第
六曰危木謂歲星也第七曰罰金謂太白也日月五
星各異故名曰七政也
天理在斗中司三公也如人喉在咽以理舌語(宋均曰斗為天)
(之口舌主出政教三公主遵道揚君命喻於人則宜如人喉在咽以理口舌使言有條理)軒轅主雷
雨之神旁有一星玄戈名曰貴人旁側郎位主宿衛尚
書
少微處士位王良主天馬也大陵星主死喪東
井主水衡獄漢主逐王(獄漢填星介)五殘主國亡旬始
主争兵
按天官書獄漢星出正北方之野星去地可六丈大
而赤數動察之中青此四野星所出出非其方其下
有兵衝不利五殘星出正東方之野其星狀類辰星
去地可六丈旬始出於北斗旁狀如雄雞其怒青黑
象伏鼈
天子精懼心憤務德則景星見
赤彗火精如火曜長七尺
霹靂擊於宫殿者妃后争政
明堂在辰巳者言在木火之際辰木也巳火也木生數
三火成數七故在三里之外七里之内
黃帝請問太乙長生之道太乙曰齊戒六丁道乃可成
古微書卷八
