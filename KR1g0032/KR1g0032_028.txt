古微書卷二十八
明孫㲄編
孝經援神契
伏羲大目山凖日角而連珠衡(宋均云木精之人日角頞有骨表取象日所出)
(房所立有星也珠衡衡中有骨表如連珠象玉衡星)
神農長八尺有七寸弘身而牛頭龍顔而大脣懷成鈐
戴玉理
黃帝身逾九尺附函挺朵修髯花瘤河目隆顙日角龍
顔
堯火精鳥庭荷勝八眉(注云庭有鳥骨表取象朱鳥與大微庭也朱鳥戴聖荷勝似之)
舜龍顔重瞳大口(注重瞳象電多精光也大口象斗屋口也)手握褒(注手中有)
(褒字也喻從勞苦起受褒餙致大祚也)
禹虎鼻
孔子海口言若含澤
按内經靈樞五閱五使篇曰五官不辦闕庭不張小
其明堂藩蔽不見又卑其墻墻下無基垂角去外如
是者雖平常殆其解在五色篇曰明堂者鼻也闕者
眉間也庭者顔也藩者頰側也蔽者耳門也其間欲
方大去之十步皆見於外如是者壽必中百歲通
于此者可以思相術之源矣
伏羲樂名扶来亦曰立本神農樂名扶持亦曰下謀少
昊樂曰九淵(又)伏羲之樂曰立基神農之樂曰下謀祝
融之樂曰屬續
按辨樂論云昔伏羲氏因時興利教民畋漁天下歸
之時則有罔罟之歌神農繼之教民食榖時則有豐
年之詠按扶来歌即鳳来之頌乃神農之扶犁也扶
鳳来犁音相同稱是知神農因大昊之樂(又)吕覧祝
融氏聽弇州之鳥鳴以為樂歌作樂屬俗以通倫類
諧神明而和人聲則知效鳳音者不始于黃帝
神農耕桑得利究年受福
禹鑿龍門闢伊闕決江開岷導四瀆
賁居曰神農播谷大禹治水皇帝王之中勲業最
殊故特著之
倉頡文字者總而為言包意以名事也分而為意則文
者祖父字者子孫得之自然備其文理象形之屬則為
之文因而滋蔓子母相生形聲會意之屬則為之字字
者言孳乳浸多也題於竹帛謂之書書者如也舒也紀
也
按倉頡沮誦共造文字今但知有倉頡不知沮誦(又)
三墳伏羲氏始畫八卦命臣飛龍氏造六書則不始
于倉頡矣淮南子乃云倉頡作字而天雨粟鬼夜哭
伯益作井而龍登玄雲神棲崑崙何說之誕乎皇覽
曰史皇殁葬利鄉亭學書者皆往投刺祀之不絶若
是乎明德之遠也
又按許慎說文倉頡之初作書蓋依類象形謂之文
其後形聲相益謂之字文者物象之本字者孳乳而
生通志略云小學之義第一當識子母之相生第二
當識文字之有間象形指事文也會意諧聲轉注字
也假借文字俱也六書也者象形為本形不可象則
屬諸事事不可指則屬諸意意不可會則屬諸聲聲
則無不諧矣五不足而後假借生焉假借窮而後轉
注附焉
及閱法苑珠林造書凡有三人長名曰梵其書右行
次曰佉盧其書左行少者蒼頡其書下行(又)陶隱居
真誥曰今請陳為書之本始也造文之既肇矣乃是
五色初萌文章畫定之時秀人民之交别陰陽之分
則有三元八會羣方飛天之書又有八龍雲篆明光
之章也其後逮三皇之世演八會之文為龍鳳之章
拘省雲篆之迹以為順形梵書分破二道壊真從易
配别本支乃為六十四種之書也遂播之于三十六
天十方上下也
賁居曰此各争一蒼頡之名耳然後知文字一道
古今為忌非獨人忌之鬼亦忌之仙子亦忌之其
究也天帝亦忌之無巳掃空文字歸於面壁
廟者所以尊祖也(說見禮緯)
郊祀后稷以配天配靈威仰也宗祀文王於明堂配上
帝凡祀配上帝也祭地之禮與祭天同(注衣服同也)
按杜氏通典王者先祖皆感太微五帝之精以生其
神名蒼則靈威仰赤則赤熛怒黃則含樞紐白則白
招拒黑則協光紀皆用王歲之正月郊祭之所謂王
者禘其祖之所自出以其祖配之也其配祭以五人
帝春以太皥夏以炎帝季夏以黃帝秋以少昊冬以
顓頊月令云其帝太皥等是也
明堂者上圓下方八窗四闥布政之宫在國之陽帝者
諦也象上可承五精之神五精之神實在大微於辰為
巳
明堂文王之廟夏后氏世室殷人重屋周人明堂東西
九筵筵九尺南北十筵堂崇一筵五室凡室二筵蓋之
以茅周公所以祀文王于明堂以昭事上帝
明堂之制東西九筵二丈九尺也明堂東西八十一尺
南北六十三尺故謂之太室又周之明堂在國之陽三
里之外七里之内在辰巳者也得陽氣明朗謂之明堂
按杜氏通典黃帝拜祀上帝于明堂其堂之制中有
一殿四面無壁以茅蓋通水水圜宫垣為復道上有
樓從西南入名崑崙天子從之入以拜祀唐虞祀五
帝於五府夏氏享祖宗于世室世室之制堂脩二七
廣脩四之一五室三四步四三尺九階四旁兩夾窗
白盛門堂三之二室三之一殷人曰重屋其制堂脩
七尋崇三尺四阿重屋周制季秋大享宗祀文王也
又按大戴記明堂几九室一室而有四戸八牖三十
六戸七十二牖以茅蓋屋上圓下方
又明堂月令赤綴戸也白綴牖也二九四七五三六
一八堂高三尺東西九筵南北七筵上圓下方九室
十二堂堂四戸戸二牖其宫方三百步在近郊近郊
三十里其說云堂方百四十四尺坤之策也屋圜徑
二百一十六尺乾之策也太廟明堂方三十六丈通
天屋徑五丈陰陽九六之變且圜蓋方載六九之道
八闥以象八卦九室以象九州十二宫以應十二辰
三十六戸七十二牖以四戸八牖乘九室之數也戸
皆外設而不閉示天下不蔵也通天屋高八十一尺
黃鍾九九之實也二十八社列於四方亦七宿之象
也堂高三尺以應三統四嚮五色各象其行外博二
十四丈以應節氣也
又蔡邕明堂章句曰明堂者天子太廟所以宗祀周
謂之明堂東曰青陽南曰明堂西曰總章北曰玄堂
中曰太室人君南面故主以明堂為名在其五堂之
中央皆曰大朝饗射養老教學選士皆于其中故言
其正室之貌則曰太廟取其尊崇則曰太室取其四
時之學則曰太學取其周水圜如璧則曰辟雍雖各
異名其實一也
靈臺考苻居高顯神聖王所以宣德察微
按服氏注云人君入太廟視朔天子曰靈臺諸侯曰
觀臺在明堂之中
社土地之主稷五榖之王俱土神而所主之功異所主
既異故其所配亦異土地廣博不可徧敬故封土以為
社而祀之以報功也五榖衆多不可徧祭稷乃原隰之
中能長五榖之祇故立稷而祭之報社祭稷以三牲重
功故也
按通典顓頊祀共工氏子勾龍為社列山氏子柱為
稷高辛氏唐虞夏皆因之殷湯為旱遷柱而以周棄
代之欲遷勾龍無可繼者故止周制天子立三社祭
法云王為羣姓立社曰大社於庫門内之西立之王
自為立社曰王社于籍田立之亡國之社曰亳社廟
門之外立之立名雖異其神則同皆以勾龍配之稷
周棄配之
郊祀后稷以配天地祭天南郊就陽位祭地北郊就陰
位后稷為天地主文王為五帝宗
燔燎掃地祭牲繭栗或象天酒旗坐星厨倉具黍稷布
席極敬心也
封乎太山考績燔燎禪乎梁父刻石紀號垂度示典功
平致教
天子臨辟雍親割牲以養三老尊三老者父象也謁
者奉几安車輭輪供綏執事五更寵以度接禮交容謙
恭順貌(宋均曰老老人知天地人事者奉几授三老也安車坐乘之車軟輪蒲裹輪也供綏三老就車)
(天子親執綏授之五更老人知五行更代之事者度法也寵以度異之也)
王於養老燕之末命諸侯諸侯歸各帥於國大夫勤於
朝州里&KR1710;於邑(&KR1710;音冀)
按白虎通辟者璧也象璧圓又以法天於雍水側象
教化流行也辟之為言積也積天下之道德也雍之
為言壅也壅天下之殘賊故謂之辟雍也
禄者錄也取上所以敬錄於下下所以謹錄事上
母之於子也鞠養殷勤推慘居濕絶少分甘(宋均注曰少則)
(自絶甘則分)
喪不過三年以期增培五五二十五月義斷亡(期十二月也再)
(期二十五月也言期增培則可矣復云二十五月也容有閏故月期而復二十五月也春秋曰閏月葬齊桓公)
(看數閏也)示民有中緣喪絶惰(再期萬物再終喪者稱遠遠追慕故因殺之)
三諫待放復三年盡惓惓也所以言放者臣為君諱若
言有過而放矣所諫事已遂行者遂去不留凡待放者
冀君用其言耳事已行災咎將至無為留之臣待放於
郊君不絶其禄者亦不欲去道不合故去耳以告宗廟
賜之環即還之玦則去
按白虎通人懷五常故有五諫謂諷諫順諫窺諫指
諫伯諫諷者智也患禍之萌深睹其事未彰而諷告
此智性也順諫者仁也出辭遜順不逆君心仁之性
也窺諫者禮也視君顔色不悦且郤脱則復前以禮
進退此理之性也指諫者信也指質相其事也此信
之性也伯諫者義也惻隱發於中直言國之害勵志
忘生為君不避喪身義之性也孔子曰諫有五吾從
諷之諫
王德稱文備象連表萬精曲飾題類設術修經窮仁尚
義祖禮行信掘權任智順道行仁俱在至德
天子刑于四海德洞淪冥八方神化則斗霄精按顧
野王瑞應圖王者孝行之溢則斗霄精北斗七星光
明若將霄也
王者德及於天則日抱戴(在上曰戴在下曰包)斗極明日月光天
降甘露(又)黃氣抱日輔臣納忠
按瑞應圖君賢得土地則日有黃抱揚光者人君不
假臣之權則日揚光(又曰)王者動不失日揚光
德至於地則華苹感嘉禾生蓂莢出秬鬯滋
瑞應圖華苹其枝正平王者有德則生德剛則仰德
弱則低蓂莢者葉圓而五色一名歷莢十五葉日生
一葉從朔至望畢從十六日毁一葉至晦而盡月小
則一葉卷而不落聖明之瑞也人君德合乾坤則生
秬鬯者三隅之黍一桴二米王者宗廟脩則生(又)昭
穆序祭祀宰人咸有敬譲禮容之節威儀之美則秬
鬯生(又)王者節敬依禮度親疎有别則秬鬯生黃帝
時南夷乘白鹿来獻秬鬯
德至八方則祥風至德至山陵則景雲見澤出神馬山
出木根車泉出墨丹
按宋志飛莵者神馬之名也日行三萬里禹治水勤
勞歷年救民之害天應其德而至腰䮍與飛莵同騰
黃狀如狐背上有兩角出白民之國乘之夀三千歲
黃帝乘之瑞應圖曰乘黃王者輿服有度則出龍馬
者神馬也河水之精高八尺五寸長頭上有翌旁
垂毛鳴聲九首有明王則見墨丹石墨也丹者别是
彩名亦猶青黃白皆曰丹也宋志王者修至孝則出
木根車應載萬物金車王者志行德則出虞舜德盛於
山陵故山車出山者自然之惣也山蔵之精與象車相
似舜時德盛山車有䍃緩
按宋志象車者山之精也王者德澤流洽四境則出
山車者山蔵之精也不蔵金玉山澤以時通山海之
饒以給天下則山成其車金車王者至孝則出
德至深泉則黃龍見醴泉湧澤阜出萐莆江生大貝黃
龍見者君之象也德至淵則海出明珠
按瑞應圖黃龍者神之精四靈之長也王者不漉池
捕漁德逹深淵則應氣而游池沼萐莆者樹名也其
葉大如門扇不摇自動一名倚扇狀如蓬枝多葉少
根如絲轉而風生主於飲食清凉驅殺蟲蠅堯時冬
死夏生舜時生於厨右階左大貝王者不貪財寶則
出
德至鳥獸則鳳凰翔麒麟臻白虎見白鹿来狐九尾白
烏下雉白首(妃房不徧故白雉應)
按宋志白烏王者宗廟肅敬則至
王者奉巳約儉塙樹不役臺榭不侵尊事耆老則白雀
見
宋志白雀王者爵禄均則至
德至草木則朱草生芝草繁
瑞應圖朱草草之精也王者德無所不通四方有歌
咏之聲則生
天子至德屬於四海則延嘉生
宋志作延嬉王者孝道行則至
神靈滋液百寶為用則璣鏡出(注云大鏡也)珠母見(珠母璣鏡因事)
(神明得則大珠有光可為鏡)白象至翠羽耀有景星
按瑞應圖王者自養有道則白象負不死藥来
神靈滋液有銀甕不汲自滿
瑞應圖王者宴不及醉刑罰中人不為非則銀甕出
珊瑚鈎瑞寶也神靈滋液百珍寶用則見神明滋液則
玳瑁背則琉璃鏡則琅玕景則碧玉出
周成王時越裳獻白雉去京師三萬里王者祭祀不相
踰宴食衣服有節則至
按瑞應圖珊瑚鈎王者恭信則見一本云不珍玩弄
則出
古微書卷二十八
