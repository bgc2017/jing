周禮集說卷十
王人之事鎮圭尺有二寸天子守之命圭九寸謂之桓
圭公守之命圭七寸謂之信圭侯守之命圭七寸謂之
躬圭伯守之天子執冒四寸以朝諸侯天子用全上公
用龍侯用瓚伯用將繼子男執皮帛天子圭中必四圭
尺有二寸以祀天大圭長三尺杼上終葵首天子服之
土圭尺有五寸以致日以土地祼圭尺有二寸有瓚以
祀廟琬圭九寸而繅以象德琰圭九寸判規以除慝以
易行璧羨度尺好三寸以為度圭璧五寸以祀日月星
辰璧琮九寸諸侯以享天子榖圭七寸天子以聘女大
璋中璋九寸邊璋七寸射四寸厚寸黃金勺青金外朱
中鼻寸衡四寸有繅天子以巡守宗祝以前馬大璋亦
如之諸侯以聘女瑑圭璋八寸璧琮八寸以覜聘牙璋
中璋七寸射二寸厚寸以起軍旅以治兵守駔琮五寸
宗后以為權大琮十有二寸射四寸厚寸是謂内鎮宗
后守之駔琮七寸鼻寸有半寸天子以為權兩圭五寸
有邸以祀地以旅四望瑑琮八寸諸侯以享夫人案十
有二寸棗㮚十有二列諸侯純九大夫純五夫人以勞
諸侯璋邸射素功以祀山川以致稍餼(信音申龍莫江反瓚才旱反必)
(府結反又音畢邸丁禮反杼直吕反祼古亂反琮才宗反射石亦反衡音横繅音早琰餘冉反琬於阮反慝吐)
(得反好呼報反覜吐弔反駔音祖勞力報反)
王氏曰德莫備於天子故鎮圭其長尺有二寸備天
數也九者陽數之極七者陽數之盛上公九命侯伯
七命其禮儀各眡其命之數故其圭有九寸七寸之
差鄭氏曰命圭者王所命之圭也朝覲執焉居則
守之子執穀璧男執蒲璧不言之者缺耳林氏曰
公侯伯之圭謂之命以其出於王所命也禮出於天
子而諸侯受命焉鄭氏曰天子名玉曰冒者言德
能覆蓋天下也陳氏曰詩云下土是冒言覆下也
書有上宗奉同瑁其形四方其數四寸所以冒四方
也鄭敬仲曰古者天子頒瑞於諸侯而使守之以
為寳來朝也必輯而合之以為驗故天子之冒圭則
邪刻其下諸侯瑞圭則邪銳其首上下相合所以立
天下之信也林氏曰德不足以冒四方則不足以
朝諸侯故執四寸以示其能覆冒四方也天子之玉
用全則示其德純而不雜故君子貴玉而賤珉鄭
氏曰鄭司農云全純色也龍當為尨尨謂雜色也玄
謂全純玉也龍瓚將皆雜名也(王氏曰將玉石相將則愈雜矣)卑者
下尊以輕重為差玉多則重石多則輕公侯四玉一
石子男三玉二石(圖說云此皆謂祼器也天子全以玉為之上公以玉為龍首侯惟以)
(玉為瓉伯惟以玉為將將柄也)王氏曰繼子男執皮帛則書所謂三
帛是也大宗伯以禽作六摰言孤執皮帛而司服言
孤之服自絺冕而下如子男之服此王之孤也典命
言公之孤四命以皮帛眡小國之君此公之孤也典
命言諸侯之適子未誓則以皮帛繼子男則王之孤
公之孤與諸侯之適子未誓者皆執皮帛矣天子圭
必中鄭氏以必為縪謂以組約其中央以備失隊夫
天子平旦而櫛冠日出而㫝朝一物不應亂之端也
宜兢兢業業以致其謹焉故執此以為戒也疏曰
按聘禮五等諸侯及聘使所執圭璋皆有繅藉絇組
絢組所以約圭中央恐失隊即此中必之類王氏
四四圭尺有二寸備天數也薛氏曰天子以十二
為節於璧四面各瑑出一圭長尺二寸鄭氏曰大
圭或謂之珽玉藻曰天子搢珽方正於天下也終葵
椎也為椎於其杼上明無所屈也杼閷也疏曰圭
首六寸為椎已下杼之也言大圭者以其長故以大
稱之以其搢於衣帶之間同於衣服故以服言之
王氏曰大圭長三尺備三才之義也劉氏曰人主
德通於三才也注疏大司徒云夏日至之景尺有
五寸謂之地中其景適與土圭等若冬至日景丈有
三尺以致日度景至不至也不至則為非地中薛
氏曰祼圭有瓉瓉如槃大五升口徑二寸其柄用圭
圭長尺有二寸有流前注凡流皆為龍口唯宗廟有
祼王氏曰琬圭以象德文事也故言繅除慝易行
義事也故言判規凡圭剡上寸半琰圭剡半以上半
其圜而剡之故云判規其長皆九寸以九者陽數之
極而能變者也以象德則欲其變而日新以除慝易
行則欲其變而後新也肉倍好謂之璧羨徑也好璧
孔也好三寸肉六寸也則璧之圓凡徑九寸也今虧
其旁一寸而廷之以盈尺其廣八寸其長尺矣自此
積之則為仞為尋為常皆自是生焉其數可至於無
窮矣夫度在禮則起於璧羨在樂則起黃鍾之長先
王以為度之不存則禮樂之文熄故作此使天下有
考焉圭璧之長五寸致天數也故以祀日月星辰小
行人合六幣璧以帛琮以錦蓋侯伯享禮也璧禮天
之玉故以享天子琮禮地之玉故以享后於此言享
天子而不言享后者以諸侯來享以天子為主故也
必九寸以九為陽數之極也穀圭以榖不失性生生
而不窮故天子以加徵於束帛以聘女天子巡守有
事山川則用璋瓚以灌焉於大山川用大璋加文飾
也於中山川用中璋殺文飾也於小山川用邊璋特
飾其邊也大璋中璋九寸邊璋七寸以山川有小大
之差也半圭曰璋以璋為柄以勺承流射以貫勺射
如射之貫其頭剡出者也以象山川之通氣三璋之勺
形如圭瓚以黃金為之而其外以青金飾阻固之
義也又以朱飾其中焉鄭氏曰鼻寸龍頭鼻也衡
勺徑也其祈沈以馬宗祝亦執勺以先之禮王過大
山川則祝用事焉將有事於四海山川則校人飾黃
駒林氏曰宗主禮者祝通神者鄭氏曰大璋亦
如之以上大璋之文飾之亦如邊璋七寸射四寸牙
璋中璋皆有鉏牙之飾於琰側先言牙璋有文飾也
王氏曰典瑞言牙璋以起軍旅以治兵守而不言
中璋則中璋特牙璋之次者也軍旅兵守事有小大
故有牙璋中璋之異以琮為權以組係之則謂之組
琮權以等輕重先王懼其制之不存則天下後世無
所考焉故天子與宗后皆有組琮以為權也后則五
寸天子則七寸隆殺之辨也鄭司農云權以為稱
錘以起量王氏曰鼻寸以為權故有鼻也則宗后
可知矣大琮后以為所守之玉所以守内治也内鎮
猶王之有鎮圭尺有二寸與鎮圭同琮方以象地故
后守之四圭尺有二寸以象天數之全也兩圭五寸
以祀地以象土數之生也祀地之玉以琮故諸侯享
於所自相聘君之夫人亦必用之必瑑之則以别於
禮神之玉也案几屬以玉飾之人之所按而安者也
夫人佐后以致内治王於賓客致酒后致飲而夫人
亦致飲王於賓客有膳與饗食之禮而夫人亦致之
故王勞賓客而夫人亦勞諸侯案之所陳則有棗與
㮚諸侯九列大夫五列則十有二列者用於二王之
後也鄭氏曰邸射剡而出也素功無瑑飾也致稍
餼造賓客納廩食也
楖人(闕或楖莊密反作櫛)
雕人(闕)
磬氏為磬倨句一矩有半其博為一股為二鼔為三參
分其股博去一以為鼓博參分其鼓博以其一為之厚
已上則摩其旁已下則摩其耑(倨音據句音鉤去起吕反上時掌反耑音端)
王氏曰詩云依我磬聲則磬者八音之所主也蓋樂
器之中磬聲為最清衆樂依之以為準先王用磬以
其音於樂聲中最為難諧䕫稱舜功德之敏其言擊
石拊石則有至於再也然則為磬者其可苟乎此磬
氏之職所以立也俞氏曰古者制磬形垂下以象
天傾西北屈而下覆之意倨句一矩有半鄭云上曲
者為句下直者為倨句即股也倨即鼓也股在上廣
而短股在下狹而長以長掩短則鼓長於股者半矩
是倨得一矩有半也以廣掩狹則股廣於鼓者亦半
矩是句亦得一矩有半也竇氏曰黃鍾磬前長三
律二尺七寸後長二律一尺八寸其博為一股廣一
律也廣九寸股為二股長二律也長一尺八寸謂磬
之上大而短者鼓為三其下所當擊之處長三律也
二尺七寸謂磬之下小而長者三分其股博去一以
為鼓博股博九寸三分去一則鼓博六寸矣參分其
鼓博以其一為之厚鼔博六寸三分得一則股與鼔
同厚二寸矣王氏曰已上聲太清也摩其旁使薄
而廣則其聲濁也已下聲太濁也摩其端使短而厚
則其聲清也則其用之以作樂衆聲孰不依之而為
準乎然則八音克諧無相奪倫其來有自矣林三
山曰凡樂器太厚則聲濁薄則聲清已上過於厚者
也太厚則其聲石故摩其旁使薄焉已下過於薄者
也太薄則其聲播故摩其端使短焉
矢人為矢鍭矢參分茀矢參分一在前二在後兵矢田
矢五分二在前三在後殺矢七分三在前四在後參分
其長而殺其一五分其長而羽其一以其笴厚為之羽
深水之以辨其陰陽夾其陰陽以設其比夾其比以設
其羽參分其羽以設其刃則雖有疾風亦弗之能憚矣
刃長寸圍寸鋌十之重三垸前弱則俛後弱則翔中弱
則紆中強則揚羽豐則遲羽殺則趮是故夾而摇之以
眡其豐殺之節也撓之以眡其鴻殺之稱也凡相笴欲
生而摶同摶欲重同重節欲疏同疏欲㮚(鍭音侯茀音拂殺其一色)
(界反笴古老反比毘志反趮音躁相息亮反摶徒九反)
鄭氏曰司弓矢職茀矢當為殺殺當為茀參訂之而
平者前有鐵重也兵矢謂枉矢絜矢此二矢亦可以
田田矢矰矢也其鐵差小茀矢之鐵又差小俞氏
曰此以物稱笴訂平矢物前重後輕各有分數也(若今)
(人以指儛衛停其輕重也)鄭氏曰參分其長而殺其一矢槀長
三尺殺前一尺今趣鏃也五分其長而羽其一羽者
六寸也王氏曰以笴厚為之羽深笴矢幹也所以
量其力之所受水之以辨其陰陽陰重而陽輕浮之
於水以浮沈辨之也夾其陰陽以設其比比者箭括
抵弦處夾之便輕重均也然後夾其比以設羽焉三
分其羽以設其刃則刃居羽三分之一其長二寸矢
之制如此可謂盡善用之以射則行徑直而疾風不
能驚矣鄭氏曰刃長寸當為二寸鋌一尺王氏
曰刃長寸圍寸鋌十之其文已見於冶氏蓋殺矢之
刃鋌如此宜從冶氏為正夫矢之幹其強弱欲適中
矢之羽其豐殺欲適節前弱則矢行而低後弱則矢
行而旋中弱則矢行而曲中強則矢行而起此強弱
之失中者也羽太多則矢重其行必失於緩羽太少
則矢輕其行必失於急此豐殺之失節也欲眡其豐
殺之節宜以指夾矢而摇之以酌其輕重欲眡其鴻
殺之稱宜以指撓其幹而曲之以審其強弱鴻即上
文強也凡相笴者為矢雖出於工之巧而材苟不美
雖工亦不能易其質而為良所謂妢胡之笴者亦以
其材美故也以眡而審之欲生而摶者視其體之圓
也同摶則又欲其材之實故欲重同重則又欲其節
之疏以節密則輕重不等也同疏則又欲其縝栗而
堅(鄭司農云欲如㮚之色也)
陶人為甗實一鬴厚半寸脣寸盆實二鬴厚半寸脣寸
甑實二鬴厚半寸脣寸七穿鬲實五觳厚半寸脣寸庾
實二觳厚半寸脣寸(甗魚輦反鬴音輔鬲實音歷觳音斛)
王氏曰甗盆鬲庾皆燒土為之上古之時世質民淳
所用者瓦器而已後世雖易之以金木而其文大備
於周先王不忘其本故有陶人甄土以為器焉甗甑
用之以烝者也甗無底甑也甑有底而七穿祈以通
火氣而熟物七者火之成數也盆用之以盛者也
鄭氏曰量六十四升曰鬴王氏曰鬲用以烹者也
所以通水火之氣也十六斗曰庾先儒以為請益與
之庾之庾用之以量者也鄭氏曰觳受斗二升豆
實三而成斛是已
瓬人為簋實一觳崇尺厚半寸脣寸豆實三而成觳崇
尺凡陶瓬之事髻墾薜暴不入市器中膊豆中縣膊崇
四尺方四寸(髻音故墾苦狠反薜卜革反暴蒲到反中丁仲反膞市專反縣音玄)
王氏曰簋盛黍稷器也鄭氏曰豆實四升(王氏曰豆實一)
(斗豆實三而成觳則斛實三斗矣)王氏曰此所謂瓦豆也萬氏
曰爾雅曰木豆謂之豆竹豆謂之籩瓦豆謂之豋禮
曰器用陶匏象天地之性也夫宗廟簠簋之器以木
為之今此瓬人為簋則祭天地所用者注疏簋豆
有用木者有用瓦者用瓦為之所謂祭祀陶匏之器
崇高也王氏曰凡陶瓬之事謂陶人瓬人所作之
器髻墾薜暴皆剛柔失節而不和者也髻謂器不正
欹邪者墾頓傷也薜破裂也暴墳起也王制曰用器
不中度則不粥於市此之謂歟器中膞謂為之度以
擬度端其器也豆中縣為之繩以正豆柄也膞崇四
尺則以正其高使不過此也方四寸則以正其厚使
不過此也
梓人為筍虡天下之大獸五脂者膏者臝者羽者鱗者
宗廟之事脂者膏者以為牲臝者羽者鱗者以為筍虡
外骨内骨卻行仄行連行紆行以脰鳴者以注鳴者以
旁鳴者以翼鳴者以股鳴者以胸鳴者謂之小蟲之屬
以為雕琢厚唇弇口出目短耳大胸燿後大體短脰若
是者謂之臝屬恒有力而不能走其聲大而宏有力而
不能走則於任重宜大聲而宏則於鍾宜若是者以為
鍾虡是故擊其所縣而由其虡鳴銳喙決吻數目顅脰
小體騫腹若是者謂之羽屬恒無力而輕其聲清陽而
遠聞無力而輕則於任輕宜其聲清陽而遠聞於磬宜
若是者以為磬虡故擊其所縣而由其虡鳴小首而長
摶身而鴻若是者謂之鱗屬以為筍(筍息允反虡音巨臝力果反卻羌略)
(反反音側紆乙俱反脰音豆注之樹反又陟又反弇於檢反燿所教反又羊肖反喙況廢反吻無憤反數音促)
(顅苦顔反又古慳反摶徒丸反)
王氏曰梓材之美可以為禮樂之器故工能治材以
為器者謂之梓人詩曰虡業維樅蓋虡植於兩旁而
筍横其中以縣樂器焉鄭氏曰横者筍植者虡脂
牛羊屬膏豕屬羽鳥屬臝虎屬貔屬鱗龍蛇屬脂者
膏者以為牲致美味也臝者羽者鱗者以為筍虡貴
野聲也外骨龜屬内骨鼈屬卻行螾衍屬仄行蟹屬
連行魚屬紆行蛇屬脰鳴鼃黽屬注鳴精列屬旁鳴
蟬屬翼鳴發皇屬股鳴斯螽動股屬胸鳴榮原屬刻
畫祭器博庶物也鄭敬仲曰彫琢工之至細者也
故以小蟲之屬疏曰燿頎小也凡猛獸有力者皆
前麄後細故大胸燿後鄭氏曰吻口腃也顅長脰
貌由皆謂若也鄭敬仲曰凡虡之所刻物形皆於
其下以載之故有任重任輕之異筍之形欲圜故用
鱗屬小首而長摶身而鴻乃以為筍王氏曰先王
之德足以動動物雖庶物之微皆取之以為雕琢之
文則樂之一作蓋萬物無不均被之矣且古之為樂
器者笙管之屬其音象鳥鼓鏞之屬其聲象獸非特
其聲也其形制亦然敔為伏虎亦是意也又況筍虡
所以垂鍾磬者哉則擊其鍾磬而顧其形焉不由其
虡鳴乎
凡攫閷援簭之類必深其爪出其目作其鱗之而深其
爪出其目作其鱗之而則於眡必撥爾而怒苟撥爾而
如則於任重宜且其匪色必以鳴矣爪不深目不出鱗
之而不作則必穨爾如委矣苟穨爾如委則加任焉則
必如將廢措其匪色必似不鳴矣(攫俱縳反閷色界反援音袁簭音筮故書)
(撥作廢匪作飛鄭司農云廢讀為撥飛讀作匪撥蒲末反匪芳鬼反穨如字又湯過反措七故反)
王氏曰攫言其體之動解閷言其牙之纖利援言其
有所攀取簭言其有所齧食皆謂筍虡所象之獸也
必深其爪則其爪長而曲必出其目則其目露而瞪
之而頰&KR1867;也必作其鱗之而其勢起而直如此則其
於眡也若撥動其體而怒焉雖任大鐘其力之勇敢
足以勝之而不為重且其匪然之色者於采色之間
擊其鐘而似由其獸之鳴矣苟爪不深目不出鱗之
而不作則其穨然如委伏之地加之以任若柔弱而不
勝雖有匪然之采色又豈能似由其虡之鳴哉鄭
氏曰措猶頓也
梓人為飲器勺一升爵一升觚三升獻以爵而酬以觚
一獻而三酬則一豆矣食一豆肉飲一豆酒中人之食
也凡試梓飲器鄉衡而實不盡梓師罪之(勺上灼反觚當為觶之是)
(反豆當為斗一豆酒亦當為斗多口反鄉許亮反)
王氏曰梓人為筍虡為樂器也為飲器為禮器也
三山林氏曰飲器之設所以為酒具亦所以為酒戒
勺容一升爵容一升而觚容三升此所謂為酒具勺
實於爵酌以取中爵資於尊盛以防滿若夫謂之觚
則交物無節乃為孤而已此之謂為酒戒也陳氏
曰儀禮加勺于尊有疏勺有龍勺有蒲勺焉薛氏
曰爵刻木為之漆其中形如玉爵焉二升曰觚三升
曰觶康成改觚為觶理或然也王氏曰飲酒之禮
主有獻賓有酢而主又酬之酬所以致主人之厚意
也獻以爵則一升矣酬以觚則三升矣一獻而三酬
則十升矣故為一豆為禮而至於酬禮極而不可有
加則不可以無節用觚者言交物無節而其窮為孤
亦所以為酒戒陳氏曰鄉飲鄉射言獻以爵而酬
以觶儀禮亦云獻以爵酬以觶王氏曰先王於飲
食雖所以養氣充體然亦欲其有節而不可過故以
中人為制而已試梓者試以為器之效也衡平也謂
平爵向口而酒或不盡則梓人為器之不善也故其
長得以罪之梓師梓人之長也
梓人為侯廣與崇方參分其廣而鵠居一焉上兩个與
其身三下兩个半之上綱與下綱出舌尋縜寸焉張皮
侯而棲鵠則春以功張五采之侯則遠國屬張獸侯則
王以息燕祭侯之禮以酒脯醢其辭曰惟若寧侯毋或
若女不寧侯不屬于王所故抗而射女強飲強食詒女
曾孫諸侯百福(鵠古篤反兩个讀為幹古旦反棲音西縜于貧反或尤粉反女音汝強其丈反)
鄭氏曰崇高也方猶等也高廣等謂侯中也天子射
禮以九為節侯道九十弓弓二寸以為侯中高廣等
則百子侯中丈八尺諸侯於國亦然王氏曰鵠棲
侯中以為的者也鵠之為物遠舉而難中射以及遠
中難為善中則告勝焉故的謂之鵠鵠以皮為之各
如其侯居侯中三分之一天子之侯中廣丈八尺則
鵠凡六尺矣鄭氏曰唯大射以皮飾侯大射者將
祭之射也其餘有賓射燕射竇氏曰上介最上幅
下界最下幅也鄭氏曰上介下介皆謂舌也竇
氏曰身躬也上躬上接上介下接中下躬上接中下
接下介鄭氏曰鄉射禮曰倍中以為躬倍躬以為
左右舌下舌半上舌个或謂之舌者取其出而左右
也其制身夾中个夾身在上下各一幅用布為之九
節之侯躬倍中上下各三丈六尺矣上个七丈二尺
下个五丈四尺矣陳氏曰躬三丈六尺上兩个左
右各出丈八尺倍於躬上兩个居二分身居一分所
謂與其身三也然則上个長七丈二尺下兩个半於
上兩个之所出左右各出九尺然則下兩總長五丈
四尺疏曰此侯是九十弓侯侯中丈八尺則九幅
布布長丈八尺九幅九丈幅有八尺為七丈二尺添
前為十六丈二尺上下躬各三丈六尺即上下共為
七丈二尺其上个七丈二尺下个五丈五尺添前總
用布三十六丈也鄭氏曰凡侯之制皆上廣而下
狹蓋取象於人也張臂八尺張足六尺是取象率焉
注疏綱以繫侯於植者植則植於兩旁邪豎之上
下皆又出舌一尋者亦人張手之節綱連繩也縜又
所以籠綱者竇氏曰九十七十五十弓之侯丈尺
廣狹不同縜紐籠係宜異且大侯上舌七丈二尺上
端共使四紐餘有八紐布在七丈二尺之間每九尺
一紐共十二紐則侯之緩縱上下不停然亦依侯大
小為數取稱也王氏曰射之制有三有大射賓射
燕射張皮侯則飾鵠以皮綴於侯中央用之以大射
司裘所謂王大射則共虎侯熊侯豹侯諸侯則共熊
侯豹侯卿大夫則共麋侯皆設其鵠也方其大射張
皮侯而擇士助祭取其有中的之功而用之蓋諸侯
而春而貢士射中多則與於祭則其君為有功而益
以地射中少則不得與於祭則其君為有罰而削以
地詩云大侯既抗弓矢斯張射夫既同獻爾發功是
也五采侯則繢以采色用之以賓射即射人所謂王
以六耦射三侯九節五正以五采飾正是也五采之
侯則賓射之禮所以待諸侯之朝覲五采所以象文
德也夫遠人不服修文德以來之所以言遠國屬也
獸侯則蒙以獸用之以燕射即鄉射記所謂天子熊
侯白質諸侯麋侯赤質大夫布侯畫以虎豹士布侯
畫以鹿豕是矣必畫為此象者言能為民除害天下
之害既去然後可以休息而安燕故王以燕息也侯
而祭之者神無乎而不在而聖人無所不用其至也
然祭用其至則以誠為主以少為貴而不貴多品故
以酒醢脯而已而無牲焉夫侯受内扞外有諸侯之
象故祭侯之辭曰惟若寧侯而以使之為諸侯者安
也乃若不安其為諸侯不屬乎王所則必抗而射女
司馬九伐正邦國是已疏曰祭侯之辭舉有功以
勸示又舉有罪以懲之故兩言之王氏曰夫外諸
侯嗣則繼世以象賢若安其為諸侯則與國咸休永
世無窮其福之詒于子孫者可勝計哉
廬人為廬器戈柲六尺有六寸殳長尋有四尺車戟常
酋矛常有四尺夷矛三尋凡兵無過三其身過三其身
弗能用也而無已又以害人故攻國之兵欲短守國之
兵欲長攻國之人衆行地遠食飲飢且涉山林之阻是
故兵欲短守國之人寡食飲飽行地不遠且不涉山林
之阻是故兵欲長(柲音秘殳音殊酋在由反)
陳氏曰戈戟皆刺兵也戈二刃戟三刃殳擊兵也如
(缺)而無刃矛勾兵也上銳而旁勾酋矛夷矛特因長
短而取名爾矛用以勾則宜長於戟然後有及故酋
矛長二丈夷矛長二丈四尺酋言就也近而就之也
以夷矛於長為主而就之故曰酋矛夷言傷也以夷
矛極長勾則有及而傷物為易故曰夷矛此矛之辨
也鄭氏曰人長八尺與尋齊進退之度三尋用兵
力之極也不徒止又害人欲短欲長者言罷羸宜短
兵壯健宜長兵
凡兵句兵欲無彈刺兵欲無蜎是故句兵椑刺兵摶&KR0795;
兵同強舉圍欲細細則校刺兵同強舉圍欲重重欲傅
人傅人則密是故侵之凡為殳五分其長以其一為之
被而圍之參分其圍去一以為晉圍五分其晉圍去一
以為首圍凡為酋矛參分其長二在前一在後而圍之
五分其圍去一以為晉圍參分其晉圍去一以為刺圍
凡試廬事置而摇之以眡其蜎也炙諸牆以眡其撓之
均也横而摇之以眡其勁也六建既備車不反覆謂之
國工(句音鉤刺上賜反彈徒旦反蜎於全反椑薄兮反摶徒丸反校右飽反傅音附去起吕反炙音救)
王氏曰矛以句則引之而使來故其柲欲無彈彈謂
如彈九失於太圜也戈戟以刺則中之使深故其柲
欲無蜎蜎謂如蜎虫體弱而撓也惟其無彈故勾兵
椑椑謂隋圜側方而去楞也惟其無蜎故刺兵摶摶
謂圓也賈氏曰&KR0795;兵謂殳所以擊打人也同強謂
本末及中央皆句堅勁也王氏曰舉圍欲細&KR0795;兵
手所操者圓細則有力而其用疾刺兵手所操者欲
重以之刺人則傅著而易入密審正也鄭氏曰侵
之能敵也注疏人手操細以擊則疾操重以刺則
正欲見句兵手執處欲細細則手執之牢也刺兵手
執處欲得麄而勁則手穏也疏曰被把中也殳長
丈二尺五分取一得二尺四寸為把處而圍之晉謂
柲下銅鐏所以擬捷地豎之得被圍五分之四首圍
在上頭得晉圍五分之四宜稍細之薛氏曰必細
其上者以殳之上人所舉而提之所謂舉圍欲細也
王氏曰酋矛常有四尺三分其長二在前一在後而
圍之謂手所操執之處也晉圍亦其下鐏也刺圍其
上接刃處也鄭氏曰夷矛如酋矛王氏曰凡試
廬人之事植之地中摇之以手以審其體弱而撓也
拄之兩墻之間以審其本末之均也又横執而摇之
以審其材之堅強也俞氏曰車之六建夷矛建於
酋矛之前酋矛建於戟之前戟建於殳之前殳建於
戈與人之前也王氏曰五兵與人既備建於車不
反覆則五兵輕重趣於勻故也非國工何以及此
匠人建國水地以縣置𣙗以縣眡以景為規識日出之
景與日入之景晝參諸日中之景夜考之極星以正朝
夕(縣音玄𣙗思列反古文臬)
王氏曰先王建國必先於辨方正位是以匠人置𣙗
眡景必正地中以天地之所合四時之所交風雨之
所會陰陽之所和於是乎建王國也然其置𣙗必先
水地以縣使所植之臬必平而直然後可以正日景
也水莫動則平可因之以望高下之勢繩垂之而墜
可用之而正曲直之形疏曰欲置國城先當以水
平地於四角立四柱於四柱畔縣繩以正柱以水望
其高下即知地之高下然後平高就下地乃平也
王氏曰以繩取其直又以水取其平然後於所平之
地置臬也爾雅曰在地者謂之臬所謂𣙗則臬也於
所平地之中央立八尺之表以縣正之以眡日景將
以正四方也陳氏曰立表以眡日出入之景可正
東西而已又為規以度兩交之間以求其南北則四
方正矣猶以為未也王氏曰於晝漏半又參諸日
中之景夜又考之極星以北辰所居者天之中故也
疏曰前已正東西南北恐其不審猶更以此二者
以正南北言朝夕即東西也南北正則東西亦正故
兼言之(王氏曰晝參諸日中之景所以正其朝也夜考之極星所以正其夕也)王氏
曰書曰自服于土中又曰其自時配皇天則洛邑非
特地之中亦天之中矣唯其宅天地之中以立而民
亦於是取中矣此所以惟王建國以為民極也
匠人營國方九里旁三門國中九經九緯經涂九軓左
祖右社面朝後市市朝一夫(涂音塗)
王氏曰匠人既曰建國又曰營國詩序言衛文公始
建城市而營宫室蓋作而立之謂之建言其始也周
圍而治之以丈尺其大小謂之營言其終也陳氏
曰匠人營國方九里此王城之制也然井田之制城
中之宅率家二畝半而納稼之後上入執宫功則至
冬皆入保城中六鄉之民七萬五千家又士工商在
焉則九里之城固不能容考工記所言乃王之中城
歟春秋書城中城說者以為内城内城之外又有郭
孟子曰三里之城七里之郭而郭數加多於城則王
城之郭又不特九里矣薛氏曰四旁各三門凡十
二門所以通十二子也鄭氏曰國中城内也經緯
謂涂也經緯之涂皆九軌九軌積七十二尺疏曰
南北之道為經東西之道為緯王門面有三門門有
三涂男子由左女子由右車從中央薛氏曰言經
涂九軓則緯涂可知注曰左右前後處王宫處中
言之王宫當中經之涂王氏曰左人道之所尚右
地道之所尊言祖則宗可知言社則稷可知朝者義
之所在於朝言面則知市之在所背於市在後則知
朝之在所先朝者官吏之所會市者商賈之所聚必
一夫百畝之地然後足以容之
夏后氏世室堂脩二七廣四脩一五室三四步四三尺
九階四旁兩夾窗白盛門堂三之二室三之一殷人重
屋堂脩七尋堂崇三尺四阿重屋周人明堂度九尺之
筵東西九筵南北七筵堂崇一筵五室凡室二筵(重宜龍反)
(度待洛反或直路反下文同)
王氏曰有世室有重屋有明堂夏曰世室商曰重屋
周曰明堂各舉其一而言之月令中央宫居太廟太
室則世室是太廟太室也記曰魯公之廟文世室也
武公之廟武世室也則世室為宗廟可知矣春秋書
世室屋壞書不恭也公羊傳曰周公稱太廟魯公稱
世室羣公稱宫重屋謂王居正堂之路寢也明堂謂
王者明政教以接人之堂也或舉宗廟或舉王寢或
舉明堂互言之以明其制同也以夏后氏承堯舜之
後始繼世而有天下此宗廟所以謂之世室也君子
將營屋室宗廟為先故夏后氏以世室為始以事神
為尚也孔子言禹菲飲食而致孝乎鬼神惡衣服而
致美乎黻冕是已王之制始於夏而未備故以事神
為尚而所以自安其身者為略焉故言世室而已至
商則制稍備非特事神而已所自安其身者亦備其
制焉故於商言重屋經云商人尚梓梓人為禮樂之
器惟以重屋為尚則藩飾於禮樂之器不可廢也至
周法度之文為大備其盛不可復加焉故其布政教
之堂謂之明堂月令於夏言天子之居明堂以夏為
萬物相見之時而王者向明而治俯以接人者於是
乎在三代之所尚不同此其文質之辨也然而堂之
制雖或脩廣高下之數異而其大槩則未始有殊故
夏言世室非無重屋明堂也商言重屋非無世室明
堂也舉其一以互相明三者之制本同也薛氏曰
古者於堂上為五室所以象五行也木室在於東北
火室於東南金室於西南水室於西北土室於中央
堂有九階南面三階餘三面各二階也四戶八窗窗
所以助戶為明每戶兩夾窗也皆以蜃灰堊飾之所
謂白盛也總五室計之則二十戶四十窗也於室之
四阿皆為重簷屋之四注皆重也此三代之所同然
夏后氏度以步堂脩二七脩言南北之深也其深十
四步其廣益以四分脩之一則堂廣十七步半五室
其室三四步言其深也四三尺言其廣也四室其深
皆三步其廣則益之以三尺中央一室深四步其廣
益之以四尺也然門側之堂居正堂三分之二故東
西之廣則有十一步四尺南北之脩則有九步二尺
門堂之上所作之室居正室三分之一故廣九尺三
分尺之一脩一步二尺此據中央土室而推之也殷
人度以尋以八尺為度故堂脩七尋計五丈六尺堂
崇三尺周人度以筵則以九尺為度故東西九筵則
其廣凡八丈一尺南北七筵則其脩凡六丈三尺堂
崇一筵則其高凡九尺矣鄭氏曰周五室直言凡
室二筵不言廣深之異或室皆方二筵與夏異制歟
室中度以几堂上度以筵宫中度以尋野度以步涂度
以軌廟門容大扃七个闈門容小扃參个路門不容乘
車之五个應門二徹參个内有九室九嬪居之外有九
室九卿朝焉九分其國以為九分九卿治之(扃古熒反个古賀反)
(闈音違)
鄭氏曰周文者各因物宜為之數室中舉謂四壁之
内王氏曰度所以度長短者也几筵尋步軌五者
其數雖殊而用之以度長短其度則一而已然之所
用亦各因物之所宜而非苟為異也隠几而坐者宜
於室故室中度以几肆筵為禮者宜於堂故堂上度
以筵身屈於此者宫也伸臂而度之為宜故於宫中
度以尋外而起畝於步者野也以步而度之為宜故
野度以步涂車由中以行故涂度以軌尋也步也取
諸身而度之者也几也筵也軌也取諸物而度之者
也鄭氏曰廟中之門曰闈大扃牛鼎之扃長三尺
每扃為一个七个二丈一尺小扃膷鼎之扃長二尺
參个六尺也陳氏曰扃以舉鼎者也王氏曰大
扃小扃皆廟中所用故用之以為廟門闈門廣狹之
數也鄭氏曰路門大寢之門乘車廣六尺六寸五
个三丈三尺言不容者是兩門乃容之則此門半之
丈六尺六寸正門謂之應門謂朝門也二徹之内八
尺三个二丈四尺也王氏曰夫長短之數廣狹之
量各因物宜而為之數凡以便人而已故引而伸之
雖十百千萬可以其數推而知之矣此先王之法神
而化之使民宜之者也鄭氏曰内路寢之裏也外
路門之外也九室如今朝堂諸曹治事處王氏曰
九嬪上佐夫人以贊后而下則帥世婦女御九卿上
佐三公以佐天子而下則帥大夫元士陳氏曰内
九室在后宫鄭氏曰九分其國分國之職也三孤
佐三公論道六卿治六官之屬王氏曰書曰三孤
貳公弘化寅亮天地又曰六卿各帥其屬以倡九牧
阜成兆民蓋分而言之則三孤六卿合而言之則同謂
之九卿而已孤而謂之卿者以典命攷之王之三
公八命其卿六命則孤蓋與卿同為六命矣故外朝
之法則孤卿之位同於九棘司士之擯則同於特揖
孤與卿名雖異而實則同合而言之謂之卿奚不可
哉
王宫門阿之制五雉宫隅之制七雉城隅之制九雉經
涂九軌環涂七軌野涂五軌門阿之制以為都城之制
宫隅之制以為諸侯之城制環涂以為諸侯經涂野涂
以為都經涂
鄭氏曰阿棟也宫隅城隅城角浮思也雉長三丈高
一丈度高以高度廣以廣王氏曰門阿長十五丈
高五丈宫隅長二十一丈高七丈城隅長二十七丈
高九丈矣城隅高於宫隅宫隅高於門阿内外高下
之制異也國中曰經涂遶城曰環涂郊外曰野涂轍
廣曰軌軌廣八尺經涂所由者衆故九軌環涂所由
者少故七軌野涂所由者又少故五軌此内外廣狹
之制異也都城王子弟公卿所封其制以王宫門阿
為之則無過五雉此諸侯為殺也諸侯之城制以宫
隅為之則無過七雉此天子為殺也陳氏曰都城
近也故其制卑而屈諸侯遠也故其制崇而伸王
氏曰邦國之經涂以七軌為度王子弟公卿采邑之
經涂以五軌為度夫降殺之兩禮之節也故諸侯之
制下於天子都城之制下於諸侯然諸侯之有功德
者乃所以入為卿士而其禮反下於諸侯何也大抵
近君則其勢屈遠君則其勢伸都於王宫為近安得
不屈禮以下於諸侯乎觀其采地不謂之國而謂之
都其君不謂之監而謂之長其命也以耦不以竒其
治也以則不以典其傳也以禄不以嗣則其城涂之
制可知矣
匠人為溝洫耜廣五寸二耜為耦一耦之伐廣尺深尺
謂之&KR0850;田首倍之廣二尺深二尺謂之遂九夫為井井
間廣四尺深四尺謂之溝方十里為成成間廣八尺深
八尺謂之洫方百里為同同間廣二尋深二仞謂之澮
專達於川各載其名(&KR0850;古犬反仞音刃澮古外反)
鄭氏曰此官主通利田間之水道也疏曰耜謂耒
頭金金廣五寸二人各執一耜若長沮桀溺耦而耕
此兩人耕為耦共一尺一尺深者謂之&KR0850;&KR0850;上高土
謂之伐伐發也以發土於上故名伐也鄭氏曰夫
間小溝謂之遂一夫之所田百畝方百步薛氏曰
小司徒九夫為井匠人亦九夫為井井間有溝自井
地言之也遂人十夫有溝兼溝涂言之也然遂人百
夫有洫而匠人十里為成成間有洫則九百夫之地
遂人千夫有澮而匠人百里為同同間有澮則九千
夫之地其不同何耶成間有洫非一成之地包以一
洫而已謂其間有洫也同間有澮非一同之地包以
一澮而已謂其間有澮也成與同地之廣者也洫與
澮溝之大者也於成舉洫於同舉澮亦其大略云耳
遂入溝溝入洫洫入澮澮入川周世井田之法實公
行於天下内外遠近之溝洫固無異制則遂人匠人
之所掌其制一也陳氏曰遂人言五溝之制而始
於遂匠人言五溝之制而始於&KR0850;&KR0850;非溝也乃播種
之地而已一畝三&KR0850;一夫三百&KR0850;&KR0850;從則遂横遂横
則溝從由溝而達洫由洫以達澮其從横亦如之天
下之地勢西北高而東南下故古者或東其畝或南
其畝畝之所向溝涂隨之則東南其畝者亦其大致
然也不必就如此鄭氏以南畝圖之遂從溝横洫從
遂横九澮而川周其外然川之所流者當適地勢非
於萬夫之地必有大川圍而匝焉穎達疏詩謂鄭氏
所言特設法云耳其說是也說者又以溝澮為通水
而設然溝洫之於田野可決而決則無水溢之患可
塞而塞則無旱乾之憂以時決塞則溝洫豈特通水
而已哉鄭氏曰各載其名識所從出也薛氏曰
井田溝洫之制尚矣周官小司徒經土地而井牧其
田野自井至都以任地事遂人凡治野自遂至路以
達于畿匠人為溝洫自&KR0850;至澮以達于川鄭康成以
小司徒有邑甸縣都之别而其名與采邑同匠人有
&KR0850;遂溝洫澮之別而多寡與遂人異故言采地制井
田鄉遂公邑制溝洫又謂鄉遂公邑之吏或從民以
公使不得恤其私諸侯專國之政或恣為貪暴税民
無藝故畿内用夏貢法邦國用商助法賈公彦之徒
遂以載師自國中園㕓以至甸稍縣都皆無過十二
是鄉遂及四等公邑皆用貢而無助以明鄉遂為溝
洫而已然先王之為井田也使所飲同井所食同田
所居同廛所服同事出入相友守望相助疾病相扶
持鄉遂六軍之所寓豈可受之田而不為井法乎大
田之詩言曾孫來止而歌雨我公田遂及我私噫噫
之詩言春夏祈榖于上帝而歌駿發爾私終三十里
亦服爾耕十千維耦周官遂人言興鋤旅師有鋤栗
此鄉遂井田之事鄭氏以鄉遂無井田而又以遂人
之法釋詩以一井之法釋旅師是自戾也孟子曰鄉
田同井請野九一而助則鄉遂之為井田可知
凡天下之地執兩山之間必有川焉大川之上必有涂
焉凡溝逆地阞謂之不行水屬不理孫謂之不行梢溝
三十里而廣倍凡行奠水磬折以參伍欲為淵則句於
矩凡溝必因水埶防必因地埶善溝者水潄之善防者
水淫之凡為防廣與崇方其閷參分去一大防外閷凡
溝防必一日先深之以為式里為式然後可以傅衆力
凡任索約大汲其版謂之無任葺屋參分瓦屋四分囷
窌倉城逆牆六分堂涂十有二分竇其崇三尺牆厚三
尺崇三之(阞音勒屬之樹反孫音遜梢之交反奠音亭潄色救反閷色界反去起吕反傅音附葺七)
(入反囷丘貧反窌古孝反竇音豆)
王氏曰此川因地埶之自然而非人為也蓋有山斯
有川有川斯有涂川積兩山之水涂通往來而依川
為之陳氏曰涂所以防水則因地埶而防之也
王氏曰凡溝逆地阞謂不依地脈也先儒讀屬為注
水注不理孫地理之不順也不因地脈不順地理不
因水性導而下之此水所以皆不行(水屬屬溝洫也)陳氏
曰構溝溝末也自溝末言之謂之梢溝自田端言之
謂之田首溝遠而不倍則不足以容水水行而不磬折
不足以殺其勢王氏曰奠讀為停凡行停水溝
形當如磬直行三折行五而曲其勢是以水流湍激
疾而不壅也凡水之勢流之斯為川止之斯為淵欲
其積而為淵則必句曲其矩方之勢則水流回緩斯
積而成淵矣疏曰當句曲於矩使水勢倒向上句
曲尺則為回涹自然深為淵驗於今皆然王氏曰
溝所以導水不因水勢則其流易壅防所以止水不
因地埶則其土易壞故為溝者必因水勢之曲直則
其流斯無壅矣為防者必因地勢之高下則其土斯
無壞矣善為溝者水必潄齧之而無所壅以其因水
勢故也善為防者水必淫泆之而無所決以其因地
勢故也凡為防其徑與高等其上三分除一薄之也
大防於三分除一之外又薄其上而厚其下也大抵
防之基貴乎厚基厚則其勢固水雖淫之而不壞矣
疏曰將欲造溝及防先以一日之所作尺數所謂
程人功也言深者深淺尺數王氏曰但從一里之
為式則衆力可以𫝊著而用之以寡可以準多小可
以校大故也鄭氏曰詩云其繩則直縮版以載又
曰約之閣閣㭬之槖槖約縮也汲引也築防若牆者
以繩約其版約以繩而大引之言扳橈也則其鼔土
不堅矣故曰無任王氏曰用茅草以覆屋謂之葺
用陶器以覆屋謂之瓦葺屋宜峻於瓦屋以防雨焉
則葺屋不如瓦屋之堅密故也三分謂三分之中取
其一分之峻若丈有三尺而三分之則取四尺以為
峻也四分謂於四分之中取其一分之峻若丈有二
尺而四分之則取三尺以為峻也囷窌倉皆所以積
榖圜者曰囷方者曰倉穿地曰窌城則在郭内以為
扞蔽者也鄭氏謂逆猶卻也築此四者六分其高卻
一分以為閷者也疏曰假令高丈二尺下厚四尺
則於上去二尺為閷上惟二尺其窌雖入地口宜寬
則牢固注疏爾雅曰堂涂謂之陳今之塼道也假
令兩旁上下尺二寸則取二寸於中央為峻峻者取
水兩向流去故也宫中水道謂之竇所謂蓽門圭竇
王氏曰必崇三尺所以防壅塞也牆基廣三尺則
高九尺不高九尺則不足以為防不厚三尺則不足
以為久其他皆以是為率
車人之事半矩謂之宣一宣有半謂之欘一欘有半謂
之柯一柯有半謂之磬折(柯古阿反欘張玉反)
疏曰此經總與下為目鄭氏曰矩法也所法者人
也人長八尺而大節三頭也腹也脛也三分之則矩
二尺六寸三分寸之二半矩尺二寸三分寸之一頭
髮皓落曰宣半矩人頭之長也柯欘之木頭取名也
疏曰下文取宣為尺度故先定宣之長短如上十
分寸之一謂之枚是也鄭氏曰欘斲木柄長二尺
爾雅句欘謂之定是也伐木之柯柄長三尺詩云伐
柯伐柯其則不遠是也磬折者人帶以下四尺五寸
磬折立則上俛疏曰上文有宣及欘柯之長短故
因解人立磬折淺深也又下造耒亦云磬折故云據
人之所立磬折之儀也王氏曰宣也欘也柯也磬
折也此其所命之名也半矩一宣有半一欘有半一
柯有半此其所定之數也宣磬折此取諸身以為法
者也欘柯此取諸物以為法者也近取諸身遠取諸
物長短之制一皆有法以是而度物用之為器安有
不中矩者哉
車人為耒庛長尺有一寸中直者三尺有三寸上句者
二尺有二寸自其庛緣其外以至於首以弦其内六尺
有六寸與步相中也堅地欲直庛柔地欲句庛直庛則
利推句庛則利發倨句磬折謂之中地(耒力對反庛音刺推湯雷反)
王氏曰車人為車而亦為耒者易曰揉木為耒蓋耒
之為物其體曲其用利而車之為物或揉曲木以為
體或資利轉以為用器殊而事類此車人所以為耒
也注疏庛耒下前曲接耜者耜岐頭金也易云斲
木為耜者謂斲木為受耜之處也此處名耒面即庛
也長尺有一寸中直謂庛上句下為中直者三尺有
三寸上句謂其上人手所執之處長二尺有二寸自
其庛緣其外上至手執處為首逐曲量之總六尺六
寸也又云以弦其内謂據庛面至句下望直量之而
有六尺所謂弦也故與步相中中應也耕者以田器
為度故野度以步蓋人步或大或小恐其不平故以
六尺之耒代步以量地若兼耜金則稍長故每量地
時脫去耜而用之王氏曰堅地其土剛故欲直庛
柔地其土䎡故欲句庛直庛所入者深故利推句庛
所起者順故利發然此特堅柔之地所用之庛如此
若夫中地之庛句直各得其中而合所磬折也然則
車人之為耒或曲或直各因地之宜以致用之利此
耕者所以易為力鄭氏曰中地之庛如磬折則調
矣調則弦六尺
車人為車柯長三尺博三寸厚一寸有半五分其長以
其一為之首轂長半柯其圍一柯有半輻長一柯有半
其博三寸厚三之一渠三柯者三行澤者欲短轂行山
者欲長轂短轂則利長轂則安行澤者反輮行山者仄
輮反輮則易仄輮則完六分其輪崇以其一為之牙圍
柏車轂長一柯其圍二柯其輻一柯其渠二柯者三五
分其輪崇以其一為之牙圍大車崇三柯綆寸□服二
柯有參分柯之二羊車二柯有參分柯之一柏車二柯
凡為轅三其輪崇參分其長二在前一在後以鑿其鉤
徹廣六尺鬲長六尺(輮人九反易以䜴反)
疏曰車人為車凡造作皆用斧因以量物故先論斧
柄長短及刃之大小也王氏曰柯長三尺博三寸
厚一寸有半以斧柄言之也五分其長以其一為之
首以斧刃言之也凡察車以輪為始凡為輪以轂輻
牙為修廣注疏大車轂徑尺五寸是以長半柯而
其圍一柯有半圍三徑一也薛氏曰輻長一柯有
半四尺五寸也此太長矣但車以柯為則者取材而
已取材則不得不長也其輻厚一寸鄭氏曰渠車
輮也所謂牙也王氏曰牙輮木之直以為曲其勢
圓而包輻轂之衆有如渠之一曲一直受衆小水故
名之也夫柯長三尺三柯九尺又從而三之則渠之
周圍其長凡二丈有七尺徑九尺也以上並言大車
輪人言轂小而長則柞大而短則摰則轂長三尺有
二寸而不可以過不及也然此特中地之轂而已若
夫行山澤則必有以適其地之宜蓋行澤必多泥泥
多則其行必鈍故欲短轂轂短則雖有深泥亦莫之
粘故利也行山則多險險多則其行必危故欲長轂
轂長則輻短而無摇兀之患故安也至於輮牙亦必
視其地之所宜澤地為其泥之粘其心在外而滑故
反輮則其行斯為易矣山地為其沙石之所磨甐欲
其表裏相依而堅韌故仄輮則其行斯為完矣注
疏輪崇輪徑也高九尺六分取一則牙圍尺五寸也
(王氏曰六尺六寸之輪牙圍尺有一寸矣)柏車山車也此車山行故轂長
輪崇又下皆欲取安故也其輻長三尺兩輻相對已
六尺渠圍丈八尺徑六尺亦謂通轂空壺并數而言
以其一為牙圍尺二寸矣大車平地載任之車也
王氏曰崇三柯繼柏車輪崇而言之注疏綆寸輪
箄也輪之四面外一寸則安□服車較也長八尺羊
車善車也故今定張車較長七尺柏車較長六尺凡
為轅則大車羊車柏車皆在其中輪崇雖不同宜各
自三其輪崇也假令大車輪崇九尺三之為轅二丈
七尺也鉤鉤心也徹車廣也鬲轅端壓牛領者皆六
尺則不與四馬車同矣此車皆有兩轅陳氏曰大
車牛車也牛車大則柏車中羊車小矣大車以行澤
柏車以行山羊車以行宫中大車兩轅故車人言凡
為轅三其輪崇徹廣六尺鬲長六尺徹廣六尺則與
四馬車八尺之徹不同鬲長六尺則與六尺六寸之
衡不同是兩轅之車一牛在轅内故鬲短而徹狹一
轅之車兩服在轅外故衡長而徹廣也大車轂長尺
五寸圍尺五寸輻長四尺五寸渠圍二丈七尺輪崇
九尺牙圍尺五寸綆一寸轅二丈七尺柏車轂長三
尺圍二尺輻長三尺渠圍丈八尺輪崇六尺牙圍尺
二寸綆大半寸轅一丈八尺大車輪高轅長柏車輪
庳轅短輪高轅長而轂短小輪庳轅短而轂長大以
其行山行澤不同故也大車□服二柯有三分柯之
二則八尺矣羊車二柯有三分柯之一則七尺矣柏
車二柯則六尺矣柏車較短而轂輻長羊車較長而
轂輻牙小者以其行山與宫中不同故也輿人之較
車人謂之□服輿人之衡車人謂之鬲輿人之為車
起度於輿廣車人之為車起度於柯長輿人之車其
箱廣而不方(廣六尺六寸隧六尺四寸)車人之車箱方而不廣則
其制之異可知矣
弓人為弓取六材必以其時六材既聚巧者和之幹也
者以為遠也角也者以為疾也筋也者以為深也膠也
者以為和也絲也者以為固也漆也者以為受霜露也
凡取幹之道七柘為上檍次之檿桑次之橘次之木瓜
次之荆次之竹為下凡相幹欲赤黑而陽聲赤黑則鄉
心陽聲則遠根凡折幹射遠者用埶射深者用直居幹
之道菑栗不迆則弓不發凡相角秋閷者厚春閷者薄穉
牛之角直而澤老牛之角紾而昔疢疾險中瘠牛之
角無澤角欲青白而豐未夫角之本蹙於&KR1120;而休於氣
是故柔柔故欲其埶也白也者埶之徵也夫角之中恒
當弓之畏畏也者必撓撓故欲其堅也青也者堅之徵
也夫角之末遠於&KR1120;而不休於氣是故脆脆故欲其柔
也豐末也者柔之徵也角長二尺有五寸二色不失理
謂之牛戴牛凡相膠欲朱色而昔昔也者深瑕而澤紾
而摶廉鹿膠青白馬膠赤白牛膠火赤鼠膠黑魚膠餌
犀膠黃凡昵之類不能方凡相筋欲小簡而長犬結而
澤小簡而長大結而澤則其為獸必剽以為弓則豈異
於其獸筋欲敝之敝漆欲測絲欲沈得此六材之全然
後可以為良(檍於直反檿烏簟反相怠亮反下同鄉許亮反遠于萬反射食亦反菑側冀側其二)
(反栗音烈又如字迆羊氏反閷色點色例二反紾徒展反昔七各反瘠在亦反夫音扶下同蹙子六反&KR1120;乃老)
(反畏烏回反下同脆七歲反休音喣摶徒丸反昵女乙反剽芳妙反敝婢世反)
鄭氏曰取幹以冬取角以秋絲漆以夏筋膠未聞
王氏曰非天時無以備陰陽之和故取材必以其時
非工巧無以全萬物之用故言巧者和之弓以幹為
質以漆為文角附幹以安膠得漆以完筋則施於角
之外絲則用於膠之内弓所以及遠者其力在幹弓
所以疾發者其勢在角角幹資筋以為堅刃以射則
中深三者得膠然後相合以為和結而固之在絲飾
而堅之在漆六材雖取以其時苟其質不美則不足
相資以為用故得此六材之全然後可以為良也夫
弓有六材而以幹為質幹以剛實為體以堅刃為用
必其材之良者故取幹之道擇其堅強剛勁者其材
有七柘為上檍杻也檿桑山桑也國語曰檿弧箕箙
橘木瓜荆皆木之堅者竹有節故為下也然其資氣
於陰陽不能無偏正之異則不可以不相赤陽之正
色黑陰之正色凡木内得陰陽之正則外應陰陽之
正色赤黑則鄉心者以其外之應乎内故也凡有形
者擊之皆有聲聲出於形形有陰陽則聲有清濁木
近本而在下則聲濁而屬乎陰遠本而在上則聲清
而屬乎陽陽聲則遠根者以其實遠於本而清故也
既相之而得其材之美然後可以析之而為弓之幹
故析幹次於相幹之後夫曲直者木之形審曲面勢
者工之能用埶者取其木之曲也用直者取其木之
直也用其木之曲則往體多而來體寡故利於射遠
若夾庾之類是也用其木之直則往體寡來體多故
利於射深若王弧之類是也既有以析幹然後可以
居幹析幹所以分其材居幹所以處其材菑如菑畬
之菑謂加功以治之栗如榛栗之栗謂緊密也不迆
謂無邪行絶理也方其以鋸析幹入而居其材之中
加功以治而且致其緊密行不邪理不絶則弓之發
傷無自而起矣弓人之於幹取之而後相相之而後
析析之而後居此其序也凡相角夫秋萬物揫斂而
堅成之時故其角厚春萬物發生而未就之時故其
角薄穉牛方少而血氣剛則角之文正直而潤澤老
牛已疾而血氣衰則其文麄紾而交錯牛多疾則角
裏傷牛瘦瘠則角不滋則相角者必辨而知之也角
欲青白而豐末者青白言其色之善豐末言其質之
厚白者埶之驗青者堅之驗豐末者柔之驗白西方
之陰也慘而不舒則多曲而不直故白所以為埶之
驗青東方之陽色直而剛強則多堅而不脆故青所
以為堅之驗角之勢有三曰角本曰角中曰角末角
之本蹙於腦而煦於肉之氣故柔柔無力故欲其勢
曲角之中當常弓之隈隈曲必撓撓則發傷故欲其
堅刃角之末遠於腦而不喣於肉之氣故脆脆則易
折故欲其温柔角長二尺有五寸可謂長矣又具三
色本白中青末豐也角之材莫善於此得之可以直
一牛凡相膠以色純赤為上疏曰惟牛膠火赤其
餘皆非純赤則牛膠為善矣王氏曰又欲其文之
交錯故云昔也深瑕而澤言其表裏皆有文而其色
潤澤也紾而摶廉者言其文之紾理且摶圓而廉利
也自鹿膠以下凡六等或用皮或用角或用膘以煮
而成之如鹿膠所謂用其角也如魚膠所謂用其膘
如馬牛犀鼠所謂用其皮也凡昵之類不能方者鄭
氏以昵為脂膏䐈敗之䐈䐈亦黏也此雖或可用以
粘特不可以久安能比方六膠之用哉凡相筋以條
直滋潤為上簡言條直澤言滋潤筋之小者貴乎成
條而長筋之大者貴乎成束而潤澤筋既如此度其
為獸其性必剽疾以之為弓又豈異於其獸哉筋欲
敝之敝者蓋筋生則硬熟則䎡以物擊打嚼齧之欲
其勞敝而熟然後可用故曰敝之敝鄭氏曰漆欲
測測猶清也絲欲沈者如在水中時色王氏曰得
此六材全善無瑕病然後可以為良善也
凡為弓冬析幹而春液角夏治筋秋合三材寒奠體冰
析灂冬析幹則易春液角則合夏治筋則不煩秋合三
材則合寒奠體則張不流冰析灂則審環春被弦則一
年之事(液音亦奠音定灂子召反易以䜴反角則合讀為洽被皮寄反)
王氏曰夫材美工巧不得天時則不可以為良故弓
有六材而治之各以時也幹欲堅而正固故冬析之
於幹堅之時而析之則其勢和易也角欲和而温柔
故春液之於角和之時而漬液之則其氣浹洽也筋
欲散而解緩故夏治之於筋散之時而治之則其理
不煩亂也膠漆絲三者欲其成就而充實故秋合之
於成材之時而合之則其質不相離而相合也至冬
寒時膠堅納之檠中檠弓㭱也以定其往來之體故
體已完張之不復有流移也又於大寒冰堅時下於
檠中析其漆灂後復納之則漆灂欲其不動故也其
漆之灂已環則審定後不復鼔動也被弦於春俟一
朞之久而後可用
析幹必倫析角無邪斲目必荼斲目不荼則及其大脩
也筋代之受病夫目也者必強強者在内而摩其筋夫
筋之所由憺恒由此作故角三液而幹再液厚其帤則
木堅薄其帤則需是故厚其液而節其帤約之不皆約
疏數必侔斲摰必中膠之必均斲摰不中膠之不均則
及其大脩也角代之受病夫懷膠於内而摩其角失角
之所由挫恒由此作凡居角長者以次需恒角而短是
謂逆撓引之則縱釋之則不校恒角而達譬如終紲非
弓之利也今夫茭解中有變焉故校於挺臂中有柎焉
故剽恒角而達引如終紲非弓之利撟幹欲孰於火而
無羸撟角欲孰於火而無燂引筋欲盡而無傷其力鬻
膠欲孰而水火相得然則居旱亦不動居濕亦不動苟
有賤工必因角幹之濕以為之柔善者在外動者在内
雖善於外必動於内雖善亦弗可以為良矣(荼音舒憺昌廉反帤)
(女居反需人兖反數音朔恒角古鄧反不校古卯反下同紲息列反茭戶卯反挺勅鼎反柎方輔反下同引音)
(譬撟居兆反燂音澘鬻章吕反)
王氏曰析幹必倫欲其順理也析角無邪欲其適正
也注疏斲目必荼荼讀為舒舒徐也目幹節目記
云攻堅木者先其易而後其節目是其義也王氏
曰斲目必不徐則其功麄而不精筋雖與幹為力反
為節目所摩嚙而筋反受其病夫節目堅強而筋柔
弱以剛強而摩柔弱則筋有憺絶之患作於此矣角
三液而幹再液液謂以火治之使其液作而䎡角則
以火炙而治之欲其和也幹則以火揉而治之欲其
堅也疏曰三液再液者角幹須如此乃得相稱故
不等也鄭氏曰帤弓中禆也疏曰造弓之法弓
幹雖用整木仍於幹上禆之欲其調適也王氏曰
禆厚則過乎剛故木堅禆薄則過乎柔故木需厚其
液治之為多也節其帤厚薄適均也約以絲筋束之
約之與不皆約其多少必期於稀稹之均也鄭氏
曰摯之言致也王氏曰上下如一謂之中厚薄適
於勻謂之均斲致其幹欲上下如一此言斲幹之善
也施膠欲厚適於均此言施膠之善也斲摯不中膠
之不均則及其太久也角反受其病内之不治則病
自外發也夫幹懷膠於内而摩其角久則角挫而受
其病然則角之傷於外常始於此凡居角者夫弓隈
謂之需弓稍謂之簫角長者居隈則角之短者居簫
矣鄭氏曰恒竟也王氏曰角不可失之長亦不
可失之短短者不及兩端是謂逆橈言其力不足而
反橈也故引其弦而角不用力故縱舍其弦而矢去
不疾故不校也長者過於兩端而失之達則過於簫
頭而送矢不疾若見紲於弓䪐也弓有䪐者為發絃
時備頓傷詩云竹䪐緄縢是已茭弓隈與簫角相接
也解接中也注疏變異也弓簫與臂用力異引之
則臂用力放矢則簫用力用力既異故矢去疾校疾
也挺直也直臂中正是弓把處於把處兩畔有側骨
骨堅強所以與弓為力故剽疾也恒角而達引如終
紲非弓之利重明達角之不利也變譬言引字之誤
也疏曰自撟角欲孰己下明料理幹角筋膠四者
得所不得所之事不言漆絲者用力少故不言王
氏曰幹以堅為貴雖欲孰於火又不可過孰而失之
脆故治之欲無羸角以和為貴雖欲孰於火又不可
過孰而失之爛故治之欲無燂所謂角三液而幹再
液者凡以此故也筋以緩治之則力無損故引之欲
盡而不傷其力膠以和濟之則氣必相入故煮之欲
孰而水火相得四者之材不失之過剛則陽不能勝
故居旱亦不動不失之過柔則陰不能勝故居濕亦
不動苟有賤工必因角幹之濕以為之柔則不孰於
火不孰於火則不堅故善者雖在外而内之動也必
矣又安可以為良哉
凡為弓方其峻而高其柎長其畏而薄其敝宛之無已
應下柎之弓末應將興為柎而發必動於閷弓而羽閷
末應將發弓有六材焉維幹強之張如流水維體防之
引之中參維角䟫之欲宛而無負弦引之如環釋之無
失體如環材美工巧為之時謂之參均角不勝幹幹不
勝筋謂之參均量其力有三均均者三謂之九和九和
之弓角與幹權筋三侔膠三鋝絲三邸漆三斞上工以
有餘下工以不足(畏烏回反敝讀為蔽宛於阮反閷色界反䟫直庚反有三讀為又侔莫侯)
(反鋝色劣反邸丁禮反炓羊主反)
王氏曰峻弓簫也柎側骨也當弓之曲謂之隈人所
握持謂之蔽疏曰簫宜方為之側骨宜高為之隈
宜長為之人所握持手蔽之處宜薄為之鄭氏曰
宛之引之也有此四善故引之不休常弦應言不罷
需也疏曰下柎之弓謂把大下為之由引隈下短
故簫應弦將發動末猶簫也興發動也閷接中也若
如上為柎而發動則接中亦動也王氏曰柎與接
中相為體用柎既發則接中欲無動不可得鳥所以
飛揚者羽有二焉羽閷謂兩接中俱動也兩接中俱
動簫應弦則角幹亦隨之而發作矣弓有六材而幹
以為遠角以為疾獨處於六材之先蓋弓以幹為質
以角附幹以為安二者之材猶宜謹擇也上文獨言
角幹之濕以為之柔亦以是哉疏曰弓有六材惟
以幹為強者以其外當五材皆以幹為本則欲其張
如流水焉王氏曰弓之體調而無難易此所以張
之如水之順流也疏曰維體防之引之中參者體
納之於檠中則往來體定也防深淺之所止也若往
體寡來體多者弛之乃有五寸張之一尺五寸往體
多來體寡者弛之一尺五寸張之五寸往來體若一
者弛之一尺張之亦一尺也體定然後張之弦居一
尺引之又二尺矢長三尺須滿故云中參也王氏
曰維角定之謂角以附幹而拄之也附幹而拄之凡
以助幹而為疾則欲其宛順而無辟戾之患惟無此
患故引而張之釋而弛之其體之難易有似乎環之
周運而無弛張之患也材有美工有巧為之有時三
者皆得平之至也幹以為遠角以為疾筋以為深三
者無負平之至也量其力又三均若幹勝一石加角
而勝二石被筋而勝三石三者平之至也三均者三
皆為平之至也故謂之九和鄭氏曰權平也侔猶
等也鋝鍰也邸斞輕重未聞許氏曰斞量名王
氏曰上工巧矣故和以是而有餘下工拙矣故和以
是而不足
為天子之弓合九而成規為諸侯之弓合七而成規大
夫之弓合五而成規士之弓合三而成規弓長六尺有
六寸謂之上制上士服之弓長六尺有三寸謂之中制
中士服之弓長六尺謂之下制下士服之
為天子之弓已下並見夏官司弓矢弓長六尺六寸
已下集前桃氏解
凡為弓各因其君之躬志慮血氣豐肉而短寬緩以荼
若是者為之危弓危弓為之安矢骨直以立忿埶以奔
若是者為之安弓安弓為之危矢其人安其弓安其矢
安則莫能以速中且不深其人危其弓危其矢危則莫
能以愿中往體多來體寡謂之夾庾之屬利射侯與弋
往體寡來體多謂之王弓之屬利射革與質往體來體
若一謂之唐弓之屬利射深大和無灂其次膠角皆有
灂而深其次有灂而疏其次角無灂合灂若背手文角
環灂牛筋蕡灂麋筋斥蠖灂和弓&KR0795;摩覆之而角至謂
之句弓覆之而幹至謂之侯弓覆之而筋至謂之深弓
(荼古文舒字中丁仲反射食亦反背補内反蕡㫙云反斥音尺蠖杜縛反覆方服反)
鄭氏曰上經言人各以形貌大小服其弓此又隨人
之情性也奔猶疾也骨直謂剛毅也王氏曰射之
道其中在巧其至在力巧存乎志慮力出乎血氣射
者血氣志慮之所寓焉者也人之躬有長短志慮有
緩急血氣之有強弱故為弓者必因之也且射者必
内志正外體直然後持弓矢審固而可以觀德焉苟
不因其志慮而志慮有不和於心内志其能正乎苟
不因其血氣則血氣有不調於體外體其能直乎故
為弓者必因之骨直以立豐肉而短所謂躬有長短
也寬緩以舒忿埶以奔所謂志慮有緩急血氣有強
弱也危言疾也安言舒也為弓者必因其人焉亦在
損其贏以濟不足而已然危弓為疾矣不輔以安矢
則太疾而過故危弓以安矢濟之安弓為緩矣不輔
以危矢則太緩而不及故安弓以危矢濟之人與弓
矢皆安則一於緩緩則矢行而不及故莫能以速中
人與弓矢皆危則一於急急則矢行而太過故莫能
以愿中鄭氏曰速疾也愿慤也王氏曰體言往
來之勢也往多來寡則其體曲往寡來多則其體直
往來若一則其體得曲直之中注疏曰夾庾之弓
合五而成規反張多隨曲勢向外故其材必薄薄則
弱弱則矢不深中侯不落大夫士射侯矢落不獲弋
繳射也司弓矢曰夾弓庾弓庾弓以授射豻獸是也
王弓合九而成規弧弓亦然此最直於射堅宜也天
子射侯用此弓革甲楯也質木椹也司弓矢云王弓
弧弓以授射甲革椹質是也唐弓合七而成規大弓
亦然射深者用直此弓亦直也大和九和之弓六材
俱善尤良者也故無漆灂其次者筋在背角在隈皆
有灂但深在其中央兩邊無也其次者兩邊亦有但
疏之不皆有也其次角無灂簫頭及背皆有之但隈
裏無也弓表裏灂合處若人合手背上文理相應為
善也蕡枲實也斥蠖屈蟲也易云尺蠖之屈以求信
是已角環灂謂隈裏灂文如環之圓然牛筋蕡灂者
弓背用牛筋之漆如麻子文也若用麋筋其灂文如
斥蠖文此說弓表裏漆灂之文也和調也&KR0795;拂也將
用弓必先調之拂之摩之大射禮曰小射正授弓大
射正以袂順左右隈上再下一謂以左手横執之時
上隈向右下隈向左而上再下一拂去塵乃授與君
大射也王氏曰詳察謂之覆極善謂之至覆之而
角至則角獨善而已筋幹未有善也夫角所以為疾
幹不善則不能遠筋不善則不能深其質柔弱而不
剛直故謂之句弓司弓矢曰句者謂弊弓是也覆之
而幹至則幹又善而筋未善也角與幹善則矢疾而
遠可以射侯故謂之侯弓覆之而筋至則非特角與
幹善筋又善也則疾而遠又中深焉故謂之深弓句
弓言其體之曲而不若侯弓之能遠侯弓言其材之
遠而不若深弓之為善故其序如此弓有六材而獨
言角幹筋者蓋六材以此為主而膠漆絲則為之輔
而已古人所以冬析幹春液角夏治筋至於合三材
則一於秋者意亦以是哉
論冬官
河間獻王以考工記足事典非是
林之奇曰周官大宰六典六曰事典今周官獨闕其
一河間獻王乃痛王制之不傳求考工記以足之蓋
亦曰是書不可必得姑勿缺然可也然百工細事耳
於周家設官本意何預欲求先王之制惟其意而已
不得其意而強取焉何異拾賤醫之方以補盧扁之
書庸人按之適以生病然則獻王之亂先王之典以
貽于後世可勝言也
周禮集說卷十
