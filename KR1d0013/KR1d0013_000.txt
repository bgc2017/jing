周禮集說禮類一(周禮之屬)
提要
(臣)等謹按周禮集說十卷不著撰人名氏前有元
初陳友仁序稱其友沈則正近得此書於霅編節
條理與東萊讀詩記東齋書𫝊相類名氏則
未聞也癸未攜以歸訓詁未詳者益以賈氏
王氏之疏說辨析未明者附以前輩諸老之
議論云云蓋友仁因宋人舊本重輯也友仁
字君復湖州人序題丙子後九歲丙子為宋
亡之歲友仁不題至元年號而上溯丙子以
系年蓋亦宋之遺民故仿陶潜不書年號但
稱甲子之例然陶潜在晉諸詩亦但題甲子
非以入宋之故原集具存友仁未之詳考耳
卷首有總綱領一篇官制總論一篇分條闡
說極為賅洽每官之前又各為總論一篇所
引注疏及諸儒之說俱能擷其精粹而于王
安石新經義采摘尤多蓋安石三經新義雖
為宋人所攻而周官新義則王昭禹述之于
前(見所作周禮詳解)林之竒述之于後(案之竒學出吕本中本元)
(祐一派而作周禮全解亦用安石之說見王與之周禮訂義)故此書亦相
承援引不廢其文也考工記後附俞庭椿周
禮復古編一卷殊為疣贅有失别裁然不肯
變易古經而兼存其說以待後人之論定較
庭椿之妄誕則略有間矣原佚地官二卷其
春官總論亦佚黃虞稷千頃堂書目云關中
劉儲秀嘗補注以行今未之見亦姑仍其舊
闕之焉乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周禮集說原序
周官六典周公經制之書也畫井田立封建大而軍國
調度禮樂刑賞微而服御飲食醫卜工藝毫芥纖悉靡
不備載六官之屬各從其長其要則統於天官大綱小
目截然有紀萬世有國者之龜鑑也周家太平氣象不
可復見愚於此書竊有志焉然而諸儒訓釋甲是乙非
無所折衷學者病之余友雲山沈君則正謂余曰近得
集說於霅手澤尚新編節條理與東萊詩記東齋書傳
相類其博雅君子之為歟名氏則未聞也一日到沈君
家取而閱之如於盆盎中得古罍洗把玩不忍釋癸未
秋與長樂拙存高君載酒而往請焉則正樂善人也俞
其請且止宿乃曰風雨瀟瀟子之志固善矣時異事殊
禮經焉用折楊黃荂未必不貽笑於時人也余復之曰
執此以往固非所望居家讀之是亦志文中子之所志
也於是携其書以歸是歲留於山前表伯之西榻就而
筆之訓詁未詳者則益以賈氏王氏之䟽說辨析未明
者則附以前軰諸老之議論越明年是書成非特可以
廣其傳亦予之夙志也姑叙梗概於卷末時丙子後九
歲吳興後學前谿陳友仁君復序
周禮集說序
