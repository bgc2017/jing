尚書詳解卷十三
宋陳經撰
伊訓(商書)
此篇乃太甲即位之初年伊尹首陳伊訓之書可以
觀古人之事君尤必謹其初也成湯以太甲屬之伊
尹乃受遺託孤之臣宗廟社稷之安危輕重係焉與
在朝百官事體不同若周公之于成王霍光之于昭
帝諸葛孔明之于後主一也矧太甲以中材庸主伊
尹知之熟矣惟其縱欲未萌非心未動之初先有以
警之則他日雖有縱欲然其初心善端亦終不能忘
也易曰蒙以養正聖功也書曰若生子罔不在厥初
生記曰禁于未𤼵之謂豫蓋養之于本然之初則易
為力防之于已然之後則難為功此伊訓一篇之本
旨也故其間有抑揚開闔一予一奪一勸一懲如言
夏先后之有德則必言其子孫之弗率言成湯之所
以修人紀必言湯之所以制官刑言上帝之福善必
言上帝之禍不善言萬邦之所以慶必言所以墜厥
宗之由其開之也所以誘其為善之路其闔之也所
以絶其為惡之萌愛君之意深矣
成湯既沒太甲元年伊尹作伊訓肆命徂后
惟元祀十有二月乙丑伊尹祠于先王奉嗣王祇見厥
祖侯甸羣后咸在百官總已以聽冡宰伊尹乃明言烈
祖之成德以訓于王
孔子序書曰成湯既沒太甲元年伊尹作伊訓肆命
徂后觀此數句即春秋正始之法乾元萬物資始之
意也太甲太丁之子也太丁未立而卒故太甲以孫
而繼祖孟子曰湯崩太丁未立外丙二年仲壬四年
蓋太丁未立而卒外丙方年二歲仲壬方年四歲幼
主不可立則不得不以太甲繼湯太史公反以外丙
立二年仲壬立四年則是湯崩之後更六年而太甲
始立與經不合也惟元祀十有二月乙丑伊尹祠于
先王商人以年為祀敘書者孔子也周人故曰年作
書者商人故曰祀元祀即踰年改元也十有二月即
元祀之正月也商人以建丑為正故用十二月曷為
不言正月蓋商周雖用子丑之正而亦不廢夏時蓋
夏時得四時之正孔子語顔淵曰行夏之時漢班固
知此意故書漢元年冬十月人君嗣位踰年必改元
此重事也當國大臣必以其事告于廟秉筆史官必
以其事書于策錄始終之意一年不二君故不改于
柩前定位之初緣臣民之心不可曠年無君故不得
于三年喪畢之後此常理也先儒或謂十二月即湯
崩之踰月甚失禮典之意伊尹以當國大臣主祀事
故祀先王奉嗣王以祇見于祖侯甸之服近王畿者
也諸侯咸在百官總于天子以聽冡宰之命伊尹于
此時知太甲非心未萌恭敬誠恪之心未分于是明
言烈祖之成德以聳動太甲使知未即位之始不可
不謹而乃祖之德不敢忘也烈祖乃成湯
曰嗚呼古有夏先后方懋厥德罔有天災山川鬼神亦
莫不寧暨鳥獸魚鼈咸若于其子孫弗率皇天降災假
手于我有命造攻自鳴條朕載自亳惟我商王布昭聖
武代虐以寬兆民允懷今王嗣厥德罔不在初立愛惟
親立敬惟長始于家邦終于四海
伊尹言烈祖之德而上及于有夏原其所自來也有
夏先后禹以下少康以上方懋其德而應感之速上
至于天下至于地幽及鬼神微及萬物無不各得其
所何者人君者為天地萬物鬼神之主主得其人則
舉天地鬼神萬物無不在我德之中主不得其人則
乖氣感召上而天變日月薄蝕下而山崩川竭鬼神
不饗其祀鳥獸魚鼈不安其生則皆以此德之不懋
也夏之先后如此而其子孫弗率則如彼故皇天降
災于夏假手于我有命是天命湯以伐桀而非湯之
自伐桀也造攻自鳴條朕載自亳造與載皆始也造
攻自鳴條之役即前湯誓與桀戰于鳴條之野是也
桀于此而始廢朕載自亳則湯于此而始興觀伊尹
以我朕二字自稱則知伊尹任天下之衆商家無非
伊尹分内之物也惟我商王布昭聖武聖武即神武
不殺之謂言其除暴止亂而非事于殺戮也布昭有
顯然示人之意代虐以寬以寬而代夏之虐斯民釋
有夏之虐政而見成湯之寬恩其懷歸之也信乎其
出于中心悦而誠服也今王嗣厥德罔不在初蓋德
一也有夏先后能懋之其得福如彼而子孫不能
率之其得禍又如彼我商王能布昭之其得福又如
此今則此德之修在太甲之身矣太甲之嗣此德也
宜如之何令其為有夏之子孫弗率歟則禍不旋踵
矣故當自其初而謹之天下善惡無不原于其始開
端為善則終無不善矣謹初之要莫先于愛敬孩提
之童知愛其親及其長也知敬其兄愛敬之心夫人
所同但能立之者鮮立者謂常存之而勿棄也立愛
自親始立敬自長始能愛其親敬其長推此心以不
敢惡于人慢于人則愛敬之道達于天下如火之始
然泉之始達其謂之始于家邦終于四海由近及遠
由微至著之謂也
嗚呼先王肇修人紀從諫弗咈先民時若居上克明為
下克忠與人不求備檢身若不及以至于有萬邦兹惟
艱哉敷求哲人俾輔于爾後嗣
此又再推廣先王之成德人紀者即君臣父子夫婦
長幼朋友日用常行之道也此道蓋未嘗亡然必得
聖人出而主持之則人道于是始立桀既壊其人紀
則肇修之者湯之責也成湯以肇修人紀為一身之
任苟吾身有絲毫之不盡則于人紀必有一毫之虧
于是不自足其足必從諫而不敢咈求之今未已也
又嘗求之古人在昔先民有言不可不順之惟其成
湯不以已之善自足常欲兼天下之善如此則宜其
無一之不盡也以之居上則能盡其明以之為下則
能盡其忠以之與人則盡與人之道而不求備以之
檢身則盡其檢身之道而若不及然明者分别善惡
忠者有事桀之小心不求備者恕以待人雖寸長必錄
若不及者忠以處巳雖小過不自恕由諸侯而為天
子以有萬邦其積累亦艱難矣然則湯之積累艱難
也豈是利于得天下哉修人紀之道不得不然惟其
得天下也甚難故其慮天下甚遠恐後世子孫未必
盡如已也廣求哲智之人如伊尹之𩔖俾之輔爾後
嗣則先王之望後人誠切至意矣子孫其可以不副
先王之望乎
制官刑儆于有位曰敢有恒舞于宫酣歌于室時謂巫
風敢有徇于貨色恒于遊畋時謂淫風敢有侮聖言逆
忠直遠耆德比頑童時謂亂風惟兹三風十愆卿士有
一于身家必喪邦君有一于身國必亡臣下不匡其刑
墨具訓于蒙士
湯不惟敷求哲人以輔後嗣而已又制為在官之刑
以儆在位人心無常雖未必皆然而先王不得不預
為之慮風者風俗謂足以使人動化也舞歌者謂之
巫風徇貨色恒遊畋者謂之淫風侮聖言逆忠直遠
耆德比頑童者謂之亂風前六者皆基于後之四者
聖言苟有不敬之心則謂之侮矣忠直苟有不順之
心則謂之逆矣耆德者當親近而反遠之頑童者當
遠去而反親比之有此四者則舞歌貨色遊畋何憚
而不為惟此三風十愆卿士有一則其家必喪邦君
有一則國必亡苟有一于此則是其心有所倚而失
其正矣有其一則數者皆具臣下謂卿士諸侯各有
臣其君有一于此而臣下視之怡然不加恤者有墨
刑貪以敗官曰墨臣下不能正其君而反居其位是
貪墨之人也具訓于蒙士自其童蒙之時而先以此
意訓諭之使知人臣事君之義在于諫正此可以見
古人之教常在于少小之時記曰幼子常視無誑能
言學唯能食尚右手酒誥亦曰文王教誥小子有正
有事自其童蒙之中而教已行矣雖然湯制官刑以
儆有位獨曰臣下不匡其刑墨而卿大夫邦君獨無
刑何也曰卿士有一而喪其家諸侯之有國者有一
而喪其國刑孰甚焉伊尹引此以戒太甲意謂大夫
諸侯且如此則天子有天下者可知矣其諫諍之法
不亦婉乎
嗚呼嗣王祇厥身念哉聖謨洋洋嘉言孔彰惟上帝不
常作善降之百祥作不善降之百殃爾惟德罔小萬邦
惟慶爾惟不德罔大墜厥宗
嗣王太甲豈可不敬其身念先王之訓乎聖謨洋洋
嘉言孔彰謨即言也洋洋即孔彰也自其謨之于心
則洋洋廣大見其憂深而思遠故也自其𤼵之于言
則甚彰明而見其善惡有證也即上文三風十愆之
戒是也伊尹戒嗣王于初即位之時不以已意強之
而以先王之訓洋洋孔彰者感之人誰獨無是尊祖
愛親之心哉此又因其孝敬而發之也惟上帝不常
既戒之以祖宗又戒之以天以見人主無所畏惟畏
祖宗與畏天上帝之命何常之有善者降之祥不善
者降之殃皆其自取之耳爾惟德罔小萬邦惟慶爾
惟不德罔大墜厥宗即申上文之意勿以小善而不
為及其至則萬邦為之胥慶勿以惡小而為之極其
至則墜其宗嗣王當謹于善
尚書詳解卷十三
