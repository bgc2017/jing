尚書詳解卷十
宋陳經撰
湯誓(商書)
讀此篇有以見聖人處君臣之變時中之義蓋不可
以常理論也有天地男女父子而後有君臣名分蓋
不可踰越見路馬者必式齒君之路馬者有誅其嚴
如此不如是則亂臣賊子皆有覬覦窺伺之心三綱
淪九法斁而人紀不立矣雖然天生民而立之君者
正為司牧吾民設也乃有恃富貴之權謂天下莫吾
敵借是而肆其惡于民使生民塗炭無所告訴則人
紀之不立抑又甚矣由前之說則君為重若春秋之
法君將不言帥師是也由後之說則民為重若孟子
謂民為貴社稷次之君為輕是也天下之理有常有
變中智以下當安其常盡其變而能不失其常者惟
聖人能之故曰可與立未可與權有伊尹之志則可
無伊尹之志則簒也此篇之意大槩以順天而舉事
無所利于其間桀之罪天所棄也湯之德天所命也
天棄桀而湯不有以伐其罪天命湯而湯不有以承
其休則湯之罪殆與桀等惟聖人於此深見天命之
去就天人本一理聖人把作一事看後世往往分天
人作兩件事皆其誠意有未盡處設使天命在桀猶
有眷之之意則湯當退而就臣子之位湯之本心也
惟其不然所以不得已而為稱亂之舉雖然天道聖
人何從而卜之曰以人事卜之湯之所以卜天意者
以賢者之心斯民之心天心即賢者之心即斯民之
心也自伊尹醜夏歸亳攸徂之民室家相慶觀之則
天意可見矣不然妄為託天以神其事則莽卓曹操
司馬懿之流亦皆借天以為辭矣何足以為湯
伊尹相湯伐桀升自陑遂與桀戰于鳴條之野作湯誓
伊尹相湯伐桀可見君臣無異謀聿求元聖與之戮
力說者謂孔子序書先言伊尹以伐桀之謀出于伊
尹而不出于湯果若是則伊尹教湯為稱亂之事湯
獨無所任其責乎不必如此泥升自陑遂與桀戰于
鳴條之野桀都安邑鳴條在安邑之西先儒以為出
其不意恐未必然升道從陑蓋用兵行師自然取其
地利故也
王曰格爾衆庶悉聽朕言非台小子敢行稱亂有夏多
罪天命殛之今爾有衆汝曰我后不恤我衆舍我穡事
而割正夏予惟聞汝衆言夏氏有罪予畏上帝不敢不
正今汝其曰夏罪其如台
湯稱王則比桀于一夫湯已受命于天君臣之義已
絶矣格爾衆庶即亳邑之衆也非我小子敢行舉亂
之事自堯舜揖遜禹傳之子曾未聞有征伐之事至
于湯之身而為之湯豈無不足之意有夏多罪為天
命所殛予不可不順天也今爾有衆反以為怨曰我
后指湯也不恤我亳衆舍我稼穡之事而割伐正夏
觀此可見湯之德澤及民也深而教化之在民心也
素明何以知之桀之暴虐桀之民誓不與俱生至于
湯之民則恬然如在袵席之上更不知桀之為虐成
湯為應天順人之舉亳之民尚以夏為正以夏為正
則湯之所行非正矣此湯民所見如此予聞于衆人
之言但夏桀之罪上通于天予畏上帝不敢不正苟
拘于一時之名分而為姑息則違天矣今汝其曰夏
罪其如台汝衆反以為夏王之罪其如我何雖夏桀
之虐不及亳衆獨不念桀之民受其害乎
夏王率遏衆力率割夏邑有衆率怠弗協曰時日曷喪
予及汝偕亡夏德若兹今朕必往爾尚輔予一人致天
之罰予其大賚汝爾無不信朕不食言爾不從誓言予
則孥戮汝罔有攸赦
前既言亳衆之不欲往此乃言夏桀之罪如此我不
可不往夏王與其臣同惡相率而遏絶衆人之力謂
役民以為臺榭宫室也又相率而割剥夏邑之賦税
謂横斂以傷民財也既竭民力又竭民財于是有衆
相率而怠弗協其上怠惰而無意以與上和合也且
曰時日曷喪日君也是君何不喪亡予及汝皆亡有
生不如無生夏之惡德如此今朕必往無疑爾庶幾
輔我一人以致天之罰功成事畢當有以賚賜汝爾
無有不信我言者我不食其言謂非空言無實也爾
不從誓言則有孥戮之刑罔有攸赦觀此足以知風
俗之變愈薄啓之誓師也曰賞于祖戮于社誘之以
賞威之以刑則既薄于唐虞時矣至湯不徒曰賚之
戮之而已且曰爾無不信朕不食言恐恐然懼夫人
之不已信則又薄于夏時矣于此大道既𨼆天下為
家小康之事也歟
湯既勝夏欲遷其社不可作夏社疑至臣扈夏師敗績
湯遂從之遂伐三朡俘厥寳玉誼伯仲伯作典寳
孔安國云湯承禪代之後逆取順守猶有慙德故改正
易服變置社稷後世無及句龍者故不可而止唐孔
氏釋其意按左傳昭公十九年共工氏有子曰句龍
為后土后土為社有烈山氏之子曰柱為稷自夏以
上祀之周棄亦為稷自商以來祀之祭法云厲山氏
之有天下也其子曰農能植百穀夏之衰也周棄繼
之故祀以為稷共工氏之霸九州也其子曰后土能
平九州故祀以為社是言變置之事也湯初時社稷
俱欲改之周棄功居多于柱即令廢柱祀棄而上世
治水土之人其功無及句龍者故不可遷而止漢世
儒者說社稷有二左傳說社稷句龍者稷祭柱棄惟
祭人神而巳孝經說社為土神稷為穀神句龍柱棄
是配食者也據先儒所說第言配食之神按經文欲
遷其社不可有以見成湯忠厚不忍之心不欲遽廢
夏之社屋之使不受天陽喪國之社如此若天子之
大社必受風雨霜露以達天地之氣作夏社疑至臣
扈疑至臣扈二臣名三篇之書大率言遷社不可之
意夏師既敗績湯遂從之從之者任其所往不迫之
也遂伐三朡俘厥寳王者桀當敗亡之餘猶不知悔
且伐三朡之國取其寳玉以行誼伯仲伯作典寳之
書意其所言者必云國有常寳當以民為貴若孟子
所謂諸侯之寳三土地人民政事寳珠玉者殃必及
身與此同意也其書亡矣不可得而強通
尚書詳解卷十
