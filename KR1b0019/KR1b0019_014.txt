尚書詳觧卷十四
宋陳經撰
太甲上(商書)
讀此篇之書伊尹何其不幸哉當其處有莘之野樂
堯舜之道天下之責不在伊尹及其幡然而改以天
下自任則其責在伊尹矣一出而相湯以放桀其次
則放太甲賢者之為人臣也固當如是乎吾聞之曰
聖達節次守節下失節伊尹之事盖達節者之所為
然天下不以為非後世不以為疑其始終之心載之
于書與夫子之序事迹甚明序書以為不明而放諸
桐三年而復歸作書者以為嗣王不惠于阿衡伊尹
作書曰王惟庸罔念聞伊尹乃言曰王未克變伊尹
曰兹乃不義王徂桐宫克終允德伊尹以冕服奉嗣
王歸于亳以不明而放之既悔而復之伊尹何容心
哉盖伊尹為成湯腹心之臣受託孤之任義不與衆
臣同其放太甲也以成湯之命而放之其復太甲也
亦以成湯之心而復之天下後世尚何非且疑哉故
曰有伊尹之志則可
太甲既立不明伊尹放之于桐三年復歸于亳思庸伊
尹作太甲三篇
孔子序此書以為既立不明則知未立之前未至于
不明也凡中材庸主不見可欲易以寡過故太甲之
未立也未見所可欲也及其既立則𫝑位之隆尊貴
之極豈不足以動其縱欲之心哉故太甲之所以不
明者為其既立故也伊尹知其不明之故在于既立
縱欲之原常生于快意肆志之境故放之于桐置之
于幽深僻遠之地起其悲憂慘戚之心而不見其所謂快
意肆志之境則太甲于此時善端復萌惡念已消故
三年喪畢復歸于亳思前日之庸愚而痛自懲艾深
自改過復為賢君矣然則伊尹能必太甲之悔過乎
曰太甲之必能悔過伊尹盖預知之矣使伊尹不能
必知太甲之悔過則其初必不立之既立而放之放
之而其終不改則伊尹之罪將不可逃矣彼霍光之
所以不得為伊尹者為其不知昌邑之不能改也既
立以為君而又廢之則霍光不得無慚矣雖然伊尹
之于太甲書之所載特曰營于桐宫密邇先王其訓
而已特曰王徂桐宫居憂而已使太甲于桐宫而居
喪若未甚害也而書之所載又無放字夫子何以書
放諸桐嗚呼此有以見聖人之公心終不敢為伊尹
回護寧直書之使伊尹以過聞于天下之人而無飾
非之心則亂臣賊子庶乎其不敢借伊尹以文姦也
惟嗣王不惠于阿衡伊尹作書曰先王顧諟天之明命
以承上下神祇社稷宗廟罔不祇肅天監厥德用集大
命撫綏萬方惟尹躬克左右厥辟宅師肆嗣王丕承基
緒惟尹躬先見于西邑夏自周有終相亦惟終其後嗣
王罔克有終相亦罔終嗣王戒哉祇爾厥辟辟不辟忝
厥祖
阿倚也衡平也官名也湯之所倚以平天下者在乎
伊尹故立此官以處之嗣王太甲也不惠于阿衡則
伊尹所言太甲不順之而違之者多矣此皆其不明
之故也伊尹于是作書以戒之舉先王之事以為訓
曰先王成湯顧諟天之明命天之明命即天理也在
天則謂之明命在天下則謂之理在身則謂之心顧
者有内省之意諟者有取正之意惟其顧諟天命而
不敢違故敬心常存推之以承上天神下地祇者此
心也社稷宗廟罔不祗敬而嚴肅亦此心也湯之心
有以合天故天心有以命湯天監觀其德用以集大
命于成湯之身俾之綏萬方為民之主其本皆在于
顧諟之心而已惟尹躬親又能左右輔助其君以安
天下之衆盖尹與湯同體一心故嗣王今日大承其
基業者皆湯與伊尹勤勞之所致也嗣王豈可不知
所自來哉既舉先王之君臣又舉前代有夏之君臣
惟尹躬先見于西邑夏夏都在亳西有夏之君能以
周而有終周者謂能畏懼于心凡治身治國無一不
備苟有一毫之虧缺則不可謂之周惟其周備如此
故能保其終為之相者以其君能如此則已與君同
其終其後嗣王指桀也罔克有終則其虧缺而不周
備多矣故不能有終既不終其所以為君人臣雖欲
竭心力以終之其可得乎其本原處皆在乎君伊尹
以此言責望太甲亦重矣嗣王戒哉當致其戒而無
忽祗敬爾所以為君之道君而不能盡其為君道則
不惟辱其身且將辱其祖伊尹舉此二端以告之其
意亦甚切矣
王惟庸罔念聞伊尹乃言曰先王昧爽丕顯坐以待旦
旁求俊彦啟迪後人無越厥命以自覆慎乃儉德惟懷
永圖若虞機張往省括于度則釋欽厥止率乃祖攸行
惟朕以懌萬世有辭
太甲之不明至此極矣其始立也伊訓之書肆命之
書徂后之書所以告之詳矣猶且不惠于阿衡及伊
尹作書歷舉湯之敬心與有夏之君臣亦甚切矣猶
且罔念聞惟其庸愚之故是以聽伊尹之言如無所
念聞然伊尹于是面命而言之曰先王昧爽丕顯坐
以待旦昧爽者天欲明而未明之時湯于此時丕顯
其心無一毫人欲之累坐以待旦其勤如此猶以為
未足也旁招俊彦之人求之非一方也以啟迪我後
之人古之君臣所以遺其子孫者莫大于得人湯以
伊尹遺太甲周武王以周召遺成王武帝以霍光遺
昭宣皆此𩔖也爾太甲當念先王所以望後人之意
而不可隕墜其命以自覆亡也命者即天理也慎乃
儉德惟懷永圖此又指太甲之病從而箴救之太甲
之所以欲敗度縱敗禮者以其不自儉也儉者非止
節用之謂心有所節而不敢為者皆儉也惟儉則可
以為永久之謀如虞人之張機必省察其矢括之合
于度則釋言事當審諸己而不可輕為也欲知其所
以審諸己而不可輕為其要則在于敬其止以取法
于先王敬其所止則心純一而不雜率乃祖之所行
則動合舊章而無過若太甲能敬其心取法先王而
事無所輕舉豈有不合于伊尹之心此朕之所以懌
也不惟懌在伊尹雖太甲亦有美名于萬世矣
王未克變伊尹曰兹乃不義習與性成予弗狎于弗順
營于桐宫密邇先王其訓無俾世迷王徂桐宫居憂克
終允德
其始也不惠于阿衡其次也庸罔念聞則視伊尹之
言如以水投石也至此王未克變則伊尹之言浸淫
于太甲之耳欲變而未能也蓋其善根將𤼵而習惡
尤勝伊尹于此時知其不可以口舌争也于是謀之
于羣臣之中求所以轉移太甲之心以謂兹乃不義
之事其習與性成矣太甲之性本來無此特為習所
勝則性亦與習成予不可使狎近于不順之人于是
營桐宫桐宫乃成湯所葬之地使之密邇先王其訓
起其哀思之念而屏遠其可欲之事困心衡慮而後
有得無俾一世之人迷惑也然則太甲之不明何與
庶人蓋君仁莫不仁君苟迷惑則一世之人皆迷矣王
徂桐宫居憂果能修其誠信之德允德者以其誠心
之發見也伊尹之放太甲也豈得已而為之哉其不
惠于阿衡也作書以告之其罔念聞也則以言而警
之其未克變也而後俾之往桐宫作書者述此三節
而伊尹之事判然無疑于天下後世嗚呼大臣格君
心之非者當如是哉
太甲中
惟三祀十有二月朔伊尹以冕服奉嗣王歸于亳作書
曰民非后罔克胥匡以生后非民罔以辟四方皇天眷
佑有商俾嗣王克終厥德實萬世無疆之休
此章深見伊尹欣幸不已之意始者其君不明而放
之君臣之際幾于不克終矣至此其君克終允德而
復之君臣相與之情得以如初伊尹之忠節至此而
益明其欣幸之意當何如耶三祀十有二月朔即三
年之正月初一日也喪服亦闋矣伊尹以冕服奉嗣
王以歸亳遂作書以告太甲所以叙其情曰民非后
罔克胥匡以生謂太甲在桐宫時民曠年無君常如
不能相正以有生則民不可以無君也如此后非民
罔以辟四方亦謂太甲在桐宫時不得其民而有之
無以為四方之君君之不可以無民如此今也太甲
復歸于亳則太甲有其民而民亦有其君矣此非天
佑商家何以能使嗣王能終厥德乎萬世無疆之休
將于此乎在使太甲終于不明而伊尹終于放君則
其何以垂休後代耶太甲之明也實伊尹啟迪之力
何以歸之天耶蓋天下之理可必者在我而不可必
者在天伊尹能盡其所以為臣之道而不能必太甲
之悔過則太甲之所以悔過者歸之天可也設若人
事之不盡而一切委之于天伊訓肆命徂后之書不
作桐宫之放尹無所寘力而謂太甲不明天實為之
殆非聖賢所謂以義合命者也
王拜手稽首曰予小子不明于德自底不𩔖欲敗度縱
敗禮以速戾于厥躬天作孽猶可違自作孽不可逭既
往背師保之訓弗克于厥初尚賴匡救之德圖惟厥終
伊訓肆命徂后之書作矣而太甲不明嗣王戒哉之
訓陳矣而罔念用面命之言復陳矣而未克變及桐
宫之既放亳之既歸則王於此始有拜手稽首始有
不明于德之責既有以自作孽不可逭而任諸己復
以尚賴正救而責諸臣雍雍然有唐虞揖遜氣象則
知太甲固不可以言語口舌間所能正救而伊尹亦
不以言語口舌之間而為之正救也然則何為不知
太甲之不明而必立之及其既不明則放諸桐以密
邇先王其訓伊尹必為是費力歟曰伊尹受湯之託
以立太甲則太甲之不明伊尹雖知之亦不敢忘君
命也尹知太甲之不明亦知太甲之能悔過故以成
湯之命而立太甲無害也向使太甲終于不明則尹
之心其始必不立也君而稽首于其臣可乎曰伊尹
乃受遺託孤之大臣禮貌之所必加而不可拘于君
臣之常禮也予小子不明于德自底不𩔖不𩔖不善
也所以致于不善者徒以不明之故所以欲敗度縱
敗禮以自取其戾天作孽猶可違謂災之自天者可
以已而禳之若成王悟而天反風宋景公出仁人之
言而熒惑退舍是也災之自已作則已受之尚何逃
耶如秦隋之奢侈天下終為漢唐所有雖人力有不
能振救也既往背師保之訓弗能于其初悔之不可
追矣尚賴正救以圖其終則太甲之心惟恐伊尹之
言不得以繼聞也其遷善之喜為何如耶雖然伊尹
亦嘗明言烈祖之成德以訓于王矣亦嘗引先王制
官之說以告于王矣書之作亦未嘗不在于先王顧
諟天之明命矣言之陳亦未嘗不在于先王昧爽丕
顯矣凡所以為太甲告歴歴于兹殆未始棄成湯也
桐宫之放亦不過密邇先王其訓而已奈何成湯之
訓伊尹援引以為之告則終不能變太甲不明之累
放之桐宫使之密邇先王乃可以使太甲終允德何
耶夫古者朝廷容面折廷諍之臣以補人主之闕話
言以告之而正所以誘掖之也不言何以訓誨歟曰
此正伊尹造化太甲也訓導之弗知教誨之弗率是
其心之奢侈外物得以役之于伊尹之言無所受納
營于桐宫則口傳不若意憶外物無以役其心聲色
無以役其耳目自然善心油然而長謂之克終允德
固宜然成王有過周公撻伯禽太甲有過伊尹放之
于桐無非所以造化之也太甲之克終允德也聞伊
尹民非后罔克胥匡以生后非民罔以辟四方之數
言而太甲遂為之稽首知其不明不𩔖敗度敗禮如
此其曉然見一己之過何耶蓋向也在不明之中則
方且以不𩔖為是以敗度敗禮者為當然則伊尹之
言如未聞也至此則良善之心油然而生始悟向者
之非庶幾來者之可圖宜其歷數已過如是其曉然
也孟子曰人恒過然後能改又曰生于憂患而死于
逸樂蓋上智之資者則不待有所激而自然為善苟
非上智則啟發之機必有待于憤悱者矣太甲之悔
過也豈非桐宫之放有以動心忍性而然歟秦穆公
無殽之敗則必無秦誓之作漢武帝無巫蠱之禍則
必無輪臺之詔大抵欲觀人之良心發者必自其悔
過者觀之
伊尹拜手稽首曰修厥身允德恊于下惟明后先王子
惠困窮民服厥命罔有不悦並其有邦厥鄰乃曰徯我
后后來無罰王懋乃德視乃烈祖無時豫怠奉先思孝
接下思恭視遠惟明聽德惟聰朕承王之休無斁
此伊尹就太甲良心既發處又從而推廣之也孟子
曰若火之始然泉之始達苟能充之則足以保四海
太甲之心正火之始然泉之始達矣故伊尹所以推
廣之之意則曰脩厥身謂天下國家之本皆在于身
允德者即誠實之德也人欲不留無一毫之偽即允
德也太甲能悔過即知允德矣然允德之在身者未
足為允德之至必使恊于下而後可以為明君協于
下者愛人而人親之治人而人治之禮人而人答之
此協于下也若愛人不親治人不治禮人不答其可
謂之允德乎于是又即成湯之德所以恊于下者為
證先王子惠困窮困窮之民若不必恤也而湯子愛
之加惠之即允德之推也未幾而民服厥命則罔有
不悦未幾而有邦厥鄰之人皆徯我君之來有以恤
我而無罰何以使人至于是哉允德之恊于下也觀
此當知伊尹于戒王之際未始一日忘于成湯也太
甲即位之初不明之時伊尹固嘗援引先王以為訓
矣太甲悔過之後若不必復泥于先王可也而且不
忘焉盖以大臣之告君不患君之不從而患其言之
無所據夫人之情莫不信于有所據而疑于泛然之
辭也伊尹欲其君行己之言則不得不有以信其心
欲信其心則不得無所據是以即成湯而為之據使
太甲心朗目耀曉然于面前無惑疑不決之患則始
終之詞不得以異其說以至太甲下篇咸有一德之
篇開口措辭之際莫非成湯之事迹則伊尹其善于
告君歟既以成湯而陳之于前次以太甲而例之于
後意者盖欲使太甲法成湯以為之據也王懋乃德
乃德非自外來也即中心之允德也視乃烈祖成湯
當以先王為凖的無時豫怠則勉之又勉有一時而
豫怠則不足以為允德矣即此德則奉先而思孝以事
親即此德而接下則思恭以待其臣即此德以視遠
則惟明而不為淺近之見即此德以聽德則惟聰而
不為側言之信其用不同而其為允德則一也太甲
而能至于此則伊尹承王之休美無所厭斁矣
人臣之樂豈在于爵位之崇一己之奉為妻子計為
持禄保位計哉君心既格則人臣之樂無以加此矣
曰朕云者天子自稱曰朕伊尹自稱以為朕盖古者
朕之字即訓我非有君臣之别自後世始分朕為天
子之稱禹曰朕德罔克皋陶曰朕言惠周公曰朕復子
明辟皆可証也
太甲下
伊尹申告于王曰嗚呼惟天無親克敬惟親民罔常懷
懷于有仁鬼神無常享享于克誠天位艱哉
申告者有重複不已之意太甲三篇之書當作三節
看上篇乃其過未改之時其君方在縱欲之中故伊
尹所以攻之者尤峻中篇則方改過伊尹有忻懌之
情故其辭寬緩和柔下篇則已改過之後矣人莫難
于過之已改而過之未改者為易盖過之未改其過
顯然人所同見故迷之極者必返而縱欲之極者必
知變苟能返而變則良心頓回矣及過已改之後常
兢兢業業戰懼是念惟恐有過之在身則庶乎知免
矣若自謂其過之已改泰然無事則必有進銳退速
之患此伊尹之所慮也故下篇之書尤嚴所以隄防
之于其終而指示之以踐履篤實之地嗚呼惟天無
親克敬惟親民罔常懷懷于有仁鬼神無常享享于
克誠人君之有天下上當有以得天下當有以得民
幽當有以得鬼神天之無親民之無常懷鬼神之無
常享則人君者其何所恃哉此盖于至難者警之也
雖然至難之中有至易者存天人之心與鬼神之心
吾不求之于彼而求之于我惟敬則為天所親敬者
天之理也惟仁則為民所懷仁者人之心也惟誠則
為鬼神所享誠者鬼神之德也天位艱哉自其無親
無常懷無常享觀之豈非至難人君不可以位為逸
樂之具也
德惟治否德亂與治同道罔不興與亂同事罔不亡終
始慎厥與惟明明后先王惟時懋敬厥德克配上帝今
王嗣有令緒尚監兹哉
德者即上文敬與仁與誠之德也合之則為一用之
以事天則為敬以愛民則為仁以事鬼神則為誠有
德則其心常存事事無所失故治無德則心出其位
事事不止其所故亂與治世而同其道則無有不興
與亂世而同其事則無有不亡事與道所以異者必
治世不同其道而後可事有變而道無變如三聖相
授所守者一道若以事論則夏商之官非唐虞之官
夏商之刑已非唐虞之刑故不必同其事也若亂世
則其道有不足言但有一二事之同則足以亡國如
厲王之弭謗秦王之禁偶語之𩔖是也終始慎厥與
者終始常一心謹其所以與治同道而無與亂同事
可也安危存亡之機常在于决擇之初謹其所與則
知所趋向取舍矣自非明明之君安能决擇如是之
審哉先王惟時懋敬厥德此言當與先王同其道也
先王所以能配合上帝與天同其大者惟在于懋敬
其德敬即天德也能勉敬其德不欺不愧無作無輟
豈非天乎今王監先王之善業當以此為監則與治
同道者得矣伊尹此言盖欲太甲亦以懋敬為心純
一不已方可以繼先王不可謂過已改而無所事也
若升高必自下若陟遐必自邇無輕民事惟難無安厥
位惟危慎終于始有言逆于汝心必求諸道有言遜于
汝志必求諸非道嗚呼弗慮胡獲弗為胡成一人元良
萬邦以貞
記曰君子之道譬如行遠必自邇譬如登高必自卑
易曰知崇禮卑蓋為學之道當有次序徐行後長即
堯舜人倫也故皆天理若夫語高遺卑言體不及用
自謂窮神知化而不足以開物成務自謂得性命之
淵源而簡薄于日用常行之間皆升高而不自下陟
遐而不自邇者也太申之未改過未知德者也伊尹
故無用此言及已改過已知德矣太甲之心安知不
以德為止于是乎以德為止于是則日用行常之際
細微之事未必不忽略此伊尹所以有自下自邇之
言欲其務實也民事不可輕當以為難而後可太甲
若自謂吾過已改吾德已知于民事如此足矣豈非
輕乎位不可安當以為危而後可太甲若自謂吾過
已改吾德已知于位如此亦無害矣豈非安乎稍有
一毫自矜自恃之心便謂之輕謂之安慎終如始太
甲此心兢業戰懼之于終亦當如其始未改過之時
自怨自艾處仁遷善如此則可若言逆汝心而遂拒
之言遜汝志而遂受之豈慎終如始之道哉人之情
安于順已而惡其拂已者必是以已為是此有我之
心未忘也今焉屏去好惡逆順之私情而惟以理為
主則言之逆汝心者必求其言之所以合于道不然
彼何為而逆我哉言之遜汝志者必求之非道不然
彼何為而遜我哉雖然逆己之言亦有時而不合于
道者遜已之言亦有時合于道者然逆已之言合道
為多遜已之言不合道者為多亦在夫求之者而已
矣嗚呼弗慮胡獲弗為胡成此二句尤為切天下之
理必有思也而後有所得必有行也而後有所成伊
尹所以告太甲之言不為不諄諄矣若太甲自不能
思思而不能行又奚益慮之者所以知乎此而為之
者所以行乎此也若一人至于元良而大善則君仁
莫不仁君義莫不義萬邦以貞寧不信然
君罔以辯言亂舊政臣罔以寵利居成功邦其永孚于
休
此伊尹不惟警太甲又以自警也不惟以自警亦所
以示萬世君臣之法一人元良萬邦以貞矣人君之
心可以已乎曰未也若斯須不謹辯言一入則先王
之政將紛更變亂治俄而亂安俄而危矣辯言者人
君之所易喜也誘其君以富強而動其君于功利則
鮮有不聽者此帝舜命禹于允執厥中之後必曰無
稽之言勿聽夫子告顔子以四代禮樂之後必曰遠
佞人也人臣之有功孰非當為之事若貪其寵利則
以成功自居成功而不退必有後患伊尹至此將有
告歸之意矣聖賢之處斯果何容心哉當其以天下
自任也一出而相湯伐桀再出而放太甲今太甲已
克終允德功成當退所過者化豈復有所貪哉周勃
霍光不知此意所以不免有廷尉之繫赤族之誅人
之不可以不學也如此君不以辯言亂舊政而全其
所以為君之道臣不以寵利居成功而全人臣之節
邦之休美也信乎其永也
尚書詳解卷十四
