尚書詳解卷七
宋陳經撰
甘誓(夏書)
此篇其一當看世變愈下其二當看啓賢能繼禹之
道深知用兵曲折其三當看古人軍政素備臨事簡
而不煩自堯舜禹三聖皆以揖遜而治至啓而行征
伐舜征有苗特曰汝徂征而已至此而有扈諸侯敢
以抗天子禹乃會羣后誓于師數言而止耳至此而
作一篇之誓又且及于賞罰之嚴風俗之變啓之時
自與堯舜之時不同矣聖人觀會通行典禮則亦不
得不隨時制宜又見得禹之所以教其子與啓之所
以繼其父者家法相傳識體用本末之學雖微而征
戰之事行陣之間無不一一周知後世俗儒以文武
為兩途遂竊聖人短於軍旅之事以藉口又當看古
人軍政素備觀其與有扈大戰于甘六卿皆召六軍
皆行合七萬五千人亦非細事也糧食器械不戒約
而自備所誓之言特及于行伍之整齊若非平時預
備有素倉卒之際豈不失措合此三者以觀則一篇
之義無餘藴矣
啓與有扈戰于甘之野作甘誓
大戰于甘乃召六卿
有扈氏夏之同姓之國堯舜𫝊賢至禹𫝊子故有扈氏以為
我亦夏之同姓不得有天下而啓得有天下不能無不平之
心因此而拒王命王者有征無戰天子討而不伐豈聞諸侯
敢與天子戰乎夫子敘此書直言啟與有扈戰于甘之野則
知有扈氏有無王之心視天子如儕匹以一國之微
敢與天子抗則其隂謀為叛逆之事已非一日之積
矣甘乃有扈之郊至甘而誓故曰甘誓誓者所以戒
衆人使之重其事而整齊其心力也大戰于甘乃召
六卿古者命將皆公卿之列六卿者六鄉之衆無事
則為比閭族黨州鄉有事則為伍兩卒旅軍師古者
文武一道其將皆公卿其卒皆農民知有禮義知有
君臣上下其民易使漢世有此意三公可將九卿可
將郡守可將不若後世文武分為兩途能用兵者數
人而止將臣所以多跋扈其卒既非農民此兵所以
多叛逆
王曰嗟六事之人予誓告汝有扈氏威侮五行怠棄三
正天用𠞰絶其命今予惟恭行天之罰左不攻于左汝
不恭命右不攻于右汝不恭命御非其馬之正汝不恭
命用命賞于祖不用命戮于社予則孥戮汝
六卿各有軍政謂之六事六卿皆指軍師而言之六
事則并與其伍兩卒旅而言之予誓告汝以有扈氏
之罪天有五行聚于人之身而散則萬物皆此五行
也三正天地人之正理也今有扈氏恃威而侮五行
以怠慢而棄三正則其悖理傷道殘民害物甚矣天
用𠞰絶其命天即理也順理者天之所與逆理者天
之所絶今予惟恭行天之罰則其討有罪也天討之
而已豈予一人好為是征戰哉古者車戰一車之出
左右及御共三人左以射為職右以擊刺為職御居
中以正馬為職攻治也左者治其左之事則在于射
右者治其右之事則在于擊刺御正其馬苟或不攻
于左不攻于右御非其馬之正皆為不恭命不恭命
者失其律也易曰師出以律否臧凶三代皆用車戰
至春秋時車戰漸壊如諸侯敗鄭徒兵則鄭始多用
徒矣中行穆子始毁車崇卒如楚有左右廣先王車
戰之法至此始壊原其所以然蓋先王之兵皆是不
可敗之兵未嘗要利也後世求以勝人亟于趨利此
先王軍制所以壊用命賞于祖不用命戮于社古者
軍行必載遷廟之主又載社主以明其賞罰不敢自
專也用命則有賞賞于祖者祖有親之義所以示恩
不用命則有罰罰則戮于社者社主隂所以示殺罰
之嚴也予則孥戮汝軍事以嚴終故于是又有孥戮
之言戮辱也罰汝不止于辱其身亦將為爾妻孥辱
也
尚書詳解卷七
