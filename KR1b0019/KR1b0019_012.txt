尚書詳解卷十二
宋陳經撰
湯誥(商書)
此篇大略與前篇仲虺之誥相為表裏前一篇乃仲
虺釋湯之疑此一篇乃成湯推廣仲虺之意以布告
天下所以釋天下諸侯之疑昔武王克商遷九鼎于
洛邑義士猶或非之天下既定商民不服者幾四十
年湯之克夏也安知天下無有懷疑而未釋者天下
有懷疑未釋之情湯不能以一朝居于是歴舉天命
與桀之當伐以告之其末章之意又言吾之所以有
天下者非假是為樂也震懼驚惕如不自安然凡爾
有罪皆予一人之故予一人有罪皆聽命于天成湯
既以有罪歸諸已則天下之情庶乎其少安矣
湯既黜夏命復歸于亳作湯誥
王歸自克夏至于亳誕告萬方王曰嗟爾萬方有衆明
聽予一人誥惟皇上帝降衷于下民若有恒性克綏厥
猷惟后
湯既退夏之命復歸于亳是自大坰而歸也湯至大
坰而仲虺作誥以釋湯之疑湯之疑釋矣而天下之
疑未釋也自大坰而歸亳此湯誥之所由作也王歸
自克夏至于亳天下諸侯莫不來朝拱手以聽湯命
故湯因而誕告及于萬方王曰嗟爾萬方有衆者勞
來之之辭也明聽予一人誥謂當洗心滌慮聽予一
人所以告汝之意與天下更始也惟皇上帝降衷于
下民若有恒性克綏厥猷惟后此言天生民立君之
意也皇天上帝所以降善于民者天命之謂性也與
民以善者天也保斯民而使之各安其善者君也若
順也順其有常性俾之能安其道惟君之責焉民如
此其可愛君之責如此其不輕豈宜肆情縱欲以居
民上者乎曰衷也性也猷也其實一理也
夏王滅德作威以敷虐于爾萬方百姓爾萬方百姓罹
其凶害弗忍荼毒並告無辜于上下神祇天道福善禍
淫降災于夏以彰厥罪肆台小子將天命明威不敢赦
敢用玄牡敢昭告于上天神后請罪有夏聿求元聖與
之戮力以與爾有衆請命上天孚佑下民罪人黜服天
命弗僭賁若草木兆民允殖
德本不可滅威本不可作滅德作威縱人欲而亡天
理者也虐者威之所作也敷虐于萬方百姓其殘酷
可知矣爾百姓罹被凶害如荼之毒苦然並告無辜
于上下神祇則其抑鬱無所告訴窮則呼天其勢然
也天道福善禍淫蓋其善自有得福之理淫自有取
禍之理天非屑屑然福之禍之也其所感召自然而
然降災于夏以彰厥罪凡日月有薄蝕星辰有變動
是皆災異以譴戒之肆台小子將天命明威上天有
命其威甚明湯則將奉之而已非湯之討桀乃天討
之也其敢赦哉敢用玄牡敢昭告于上天神后請罪
有夏玄牡者黑牡夏尚黑湯猶用夏之正朔足見湯
非有意于伐夏也以玄牡昭然告于上天神后
以問罪于桀觀昭告之一言湯豈隂謀圖桀利于一
巳而為是欺天罔人之事哉以公議明告于天亦以
公議問桀之罪天地鬼神臨之在上湯安有私心哉
聿求元聖與之戮力謂得伊尹與之同力與爾有衆
請命蓋當桀之暴虐民命皆在死所矣為有衆請命
使之得以更生也上天孚佑下民孚信也佑助也罪
人退伏遠屏桀之奔于南巢也至此則天之助民也
益信天命之福善禍淫無有差僭賁飾也粲然有文
如草木之光華蓋惡既去則善者獲伸兆民信乎得
其生殖矣
俾予一人輯寧爾邦家兹朕未知獲戾于上下慄慄危
懼若將隕于深淵凡我造邦無從匪彝無即慆淫各守
爾典以承天休爾有善朕弗敢蔽罪當朕躬弗敢自赦
惟簡在上帝之心其爾萬方有罪在予一人予一人有
罪無以爾萬方嗚呼尚克時忱乃亦有終
湯奉天命伐桀矣天下之大乃使我一人為之予何
以當之哉何以見天使湯輯寧寧家即民心之歸可以
驗之兹朕未知已得罪于上下神祇乎未得罪于上
下神祇乎慄慄危懼慄慄者危心也如將隕墜于深
淵之中此可見成湯之敬心不以天下為樂而以天
下為憂常恐不能勝其任也凡我造邦之諸侯非常
之事不可從慆慢淫過之事不可就所謂制節謹度
滿而不溢是也各守而典以承天休典者常行之理
也非于爾典之外有所謂天休凡爾心無所愧怍心
廣而體胖作德而日休者天休也爾有善則朕當懋
官懋賞以旌爾善而不敢𨼆蔽朕有罪則不敢以自
恕當聽命于天惟天有所簡擇焉其爾萬方有罪則
皆我之過何者聖人以天下為一體天下之過皆君
之過君仁莫不仁有不善而非君之過哉予一人有
罪則非爾萬方之事成湯何其責巳甚重而責人之
甚輕責巳甚厚而責人甚恕也豈非與人不求備
檢身若不及者乎以責人之心而責已則是向也伐
夏之慚皆以身任之諸侯無與焉則自今以往尚何
懷疑不安之有嗚呼尚克時忱乃亦有終爾萬方諸
侯庶幾以我言為信則當保其終讀此章者當深考
聖人用心與常人異天下始定豈無懷疑不安之情
湯欲去其不附已者則嚴為之刑罰兵威天下誰敢
不惟湯之從方且温言告戒惟恐其不已信其忠厚
和易之心亦可想見又况常人之情功成之後志得
意滿聖人處之方且慄慄危懼嗚呼此開基之本而
創業垂統之大法也後世子孫視之祖甲之不敢侮
鰥寡中宗之不敢荒寧豈非有得于危懼之心哉齊
桓伯業方成而濤塗見執魏武始得荆州而遽忽張
松雖以漢高之豁達大度且曰臣之業孰與仲多其
驕容德色已形見于父子兄弟之際人心之相去如
此其相遠也
咎單作明居
咎單作明居先儒以咎單為湯司徒作明居民法一
篇其書已亡
尚書詳解卷十二
