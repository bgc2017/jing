尚書詳解卷四十五
宋陳經撰
君牙(周書)
觀史之所載穆王車轍馬跡徧于天下則穆王乃無
道之主也此經所載三篇之書皆穆所作夫子定之
以為後世之法意者三篇之書殆出末年悔過之後
因祭公謀父作祈招之詩以收王心而王於此知所
改悔故三篇之書有文武成康之遺風康王之子是
為昭王昭王之子是為穆王昭王南征而不返至齊
桓伐楚始問其罪穆王即位之初不知討賊專事八
駿之遊觀此篇小民咨怨之言知其為世降俗薄不
及成康之世矣文武之謨烈子孫猶得以世守之而
無闕然不足之處然後知先王創業之規模愈久而
愈無弊者以其出於正故也故曰誦其詩讀其書不
知其人可乎是以論其世也
穆王命君牙為周大司徒作君牙
大司徒之官掌邦教也芮伯在康王時嘗為司徒而
此有纘乃舊服無忝祖考說者以君牙為芮伯之後
史無所據亦未可知必世臣之子孫也虞夏商周以
來以忠厚待其臣故功臣之後必錄用其子孫之賢
者虞書曰賞延於世商書曰世選爾勞伊陟象賢復
相太戊丁公世美入掌兵權下及春秋成季之勲宣
孟之忠而趙武之立不敢緩其亦有先王之遺風歟
王若曰嗚呼君牙惟乃祖乃父世篤忠貞服勞王家厥
有成績紀于太常惟予小子嗣守文武成康遺緒亦惟
先王之臣克左右亂四方心之夏危若蹈虎尾涉于春
冰
穆王之命君牙不稱其德而稱其先祖父之勤勞正
欲君牙知所企慕當以祖父為凖的想其故家遺俗
典刑尚在君牙得于傳聞目擊者亦熟矣乃祖父世
篤厚其忠貞服事勤勞于王家其成功紀于太常之
上日月為常王之旂也祭祀則用之紀臣功則用之
功臣紀其名于太常當日月爭光垂名不朽蓋人臣
有不可忘之功故人君示不能忘之報或紀之太常
或祭諸大烝盤庚曰茲予大享于先王爾祖其從與
享之洛誥曰記功宗以功作元祀皆古人報功之意
也以此示子孫其誰不知所儀刑哉魏徵之後乃有
魏謩而祖風以振盧懷愼之後乃有盧杞而祖風以
墜嗚呼若謩者可謂能世其家而盧杞亦何面目見
其祖父于地下乎惟予小子穆王自謂也繼守文武
成康之遺緒所用者亦惟先王之臣為之左右輔佐
以治四方謂之先王之臣則君牙亦嘗歴事先昭王
之臣矣心之憂危若蹈虎尾涉于春冰蹈虎尾恐其
反噬也涉春冰恐其陷溺也皆憂危之甚也自非穆
王因悔過之後其安能兢兢恐懼如此哉
今命爾予翼作股肱心膂纘乃舊服無忝祖考弘敷五
典式和民則爾身克正罔敢弗正民心罔中惟爾之中
夏暑雨小民惟曰怨咨冬祁寒小民亦惟曰怨咨厥惟
艱哉思其艱以圖其易民乃寧
穆王知天下重任已不能勝憂危如此是以有賴其
臣故命爾為予之翼作股肱心膂以同體之義待其
臣亦猶舜所謂臣作朕股肱耳目是也上下之分雖
不同而相與之情無間異體爾君牙今繼其事蓋爾
之祖父亦嘗為司徒也爾當無辱爾之祖考弘敷五
典而下乃司徒之職當如此也五典即君臣父子之
類司徒之所以教民者在此也而當大布五典用是
以和民之則天生烝民有物有則則者即五典自有
凖則不可踰越之理也施之君臣者不可施之兄弟
施之父子者不可施之朋友豈非則乎而民不能盡
其則者則在掌教者和之而已和之之道莫如以已
率之爾身克正其民有所觀化蓋其容貌聲色之間
有以儀刑之也民心無中惟于爾而取中則民有所
感而化蓋其暗室屋漏之微有以隂驅而潛率之也
古之教民者自其身始故身正而後民從之教民者
取必於民而不取必於己安能使其民之從化哉中
者不偏之謂正者無邪之謂中正一理也中可以兼
正正不可以兼中夏暑雨小民惟曰怨咨冬祁寒小
民亦惟曰怨咨暑也雨也大寒也此冬夏天時之常
也而民不免怨咨其上此心失其中正也民心一失
中正而暑雨祁寒不免怨咨則治民者不亦難乎中
有至易者存若專以為難而不圖其所以易則難者
終於難矣所謂易者亦在吾身之正吾心之中云爾
以吾之中正則民乃寧而怨咨不作矣堯舜三代之
世不患乎民之怨咨而惟患其民情之不得以上達
堯之洪水下民其咨太康一為遊畋之舉而黎民咸
貳盤庚一為遷都之舉而小民胥怨蓋平時矜憐奄
撫之者至一失其所欲則怨咨形焉而上之人亦無
有不知則亦深體乎民情者也觀小雅之詩民公然
怨刺其上而天下終于不亂蓋情之得以達也秦人
設監謗之法民不敢言而敢怨上之人愈不知而下
之人益以離矣
嗚呼丕顯哉文王謨丕承哉武王烈啟佑我後人咸以
正罔缺爾惟敬明乃訓用奉若于先王對揚文武之光
命追配于前人
文王造周之謀顯然而大明也武王繼伐之功其美
為可繼承也文謨武烈豈止為一時計哉開道佑助
我後之人粹然一出于正而無虧缺天下之理惟其
開端者正則其𫝊必遠不遠者必其始之不正也安有大
中至正之道不能久其傳哉穆王之時歴世已久矣
而文王之謨武王之烈在人者未泯豈非正乎爾君
牙當以敬存心明其我之所以訓汝者用奉順于先
王不墜其所為謨烈穆王揚文武光命于上而君牙
揚文武光命於下謂之對揚君臣之間皆以守祖宗
之家法為心追配于前人即先王之臣也古者創業
垂統之君其規模一出于正則雖衰世僻王猶可以
遵守故夏之祖有典有則則其子孫于失邦之後亦
能述之為戒商之祖制官刑儆于有位則其子孫雖
既立不明而其臣猶舉之以為法無他以其正也漢
高祖有戚夫人之醜治宫室之壯麗唐太宗閨門之
内父子君臣夫婦兄弟無法則其規模亦淺宜乎後
世子孫得竊之以藉口也源之不清而責其流之濁
天下安有此理哉
王若曰君牙乃惟由先正舊典時式民之治亂在茲率
乃祖考之攸行昭乃辟之有乂
末章復申前意先正即前人也述祖考即纘舊也先正之
臣已有故事載之典籍可用之以為法民之治亂在
茲能守此法則民治否則亂既曰時式又曰率乃祖
考之攸行無非皆以前人為法也能如此則足以昭
明汝君之治矣有賢臣則君之治益顯矣穆王雖無
道之主而悔悟之後命其臣專守祖宗成法不敢作
聦明亂舊章其亦賢乎哉
尚書詳解卷四十五
