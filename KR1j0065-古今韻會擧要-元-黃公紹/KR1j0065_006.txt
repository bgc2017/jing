古今韻會舉要卷六
元黄公紹原編
熊忠舉要
平聲下
一(先與僊通)二(蕭與宵通)
三(爻獨用)四(豪獨用)
五(歌與戈通)六(麻獨用)
七(陽與唐通)八(庚與耕清通)
九(青獨用)十(蒸與登通)
十一(侯與幽通)十二(侵獨用)
十三(覃與談通)十四(鹽與添嚴通)
十五(咸與銜凡通)
禮部韻略(一千七百六十六字)禮韻續降(三十字)
禮部補遺(一十六字)毛氏韻増(三百四十三字)
平水韻増(九十四字)今増(一百三十五字)
一(先與僊通)
堅(經天切角清音説文剛也从臤从土徐曰剛土也㑹意又固也又中軍曰中堅注中軍將最尊居中以堅銳自輔又
姓漢二十八將揚化將軍堅鐔)枅(屋櫨也注見齊韻堅奚切集韻或作□)銒(器名似錘而頸長又人名六國
時有宋銒)豣(説文三嵗豕肩相及者从豕幵聲鄭氏曰聲兼意詩獻豣于公集韻或作&KR2210;猏亦作□通作肩周禮夏官
注一嵗為豵二嵗為豝三嵗為特四嵗為肩詩並驅從兩肩兮又銑霰韻)麉(説文鹿之絶有力者从鹿幵集韻亦作□
平水韻増)肩(説文□髆也从肉象形本作肩徐曰象肩形指事也或从戶作肩鄭曰形兼意又任也書朕不肩好
貨詩佛時仔肩又勝也肩强能勝重堪任義廣韻又克也作也又姓)鵳(鶙鵳鳥名鷂也一曰鷸子又征鳥集韻或
作□通作□禮記注題肩)牽(輕煙切角次清音説文□引而前也从牛□□象引牛之縻也𤣥聲又周禮牲腥曰
餼生曰牽又姓晉有牽秀或作摼揚雄傳摼象犀亦作掔莊子掔好惡史記鄭世家肉袒掔羊集韻又作□又霰韻)幵
(説文幵平也本作幵象二干對構上平也廣韻今作幵同又羌謂之幵河南有大幵小幵又䍐开二姓前趙充國傳先零䍐幵
又縣名天水有罕縣因二羌處之而名又複姓罕幵合二𩔖而言又音堅)岍(山在雍州周禮謂之吴嶽秦都咸陽以為
西獄書道岍及岐注治山通水故以名之集韻或作開通作汧)汧(説文水出扶風汧縣西北入渭又爾雅汧出不流謂
水泉潛出自停成汙池一曰水決入澤中者為汧)雃(説文石鳥從隹幵聲一名雝渠一曰精列又人名左傳秦
使士雃乞師于楚集韻或作鳽毛氏韻増)邊(卑眠切宫清音説文行乖崖也本作□从辵□聲今文作
邊又畔也或曰近也漢書南邊楚廣韻又邊陲也又姓)籩(説文竹豆也从竹邉聲面徑尺柄尺其實容四升集韻或
作□籀作□)編(説文次簡也字林以繩次物又列也又穀梁傳編年注録也又周禮春官掌王后之服為副編注列
髪為之若今婦人假紒又銑韻)蝙(説文蝙蝠从虫扁聲服翼也廣韻一名仙鼠平水韻増)鞭(卑連切音
與邊同説文驅也从革便聲一曰扑也一曰馬檛初學記古者以鞭扑人亦以驅馬故從革後以竹代故䇿箠文从竹集韻古
作□)箯(博雅棊輿也廣韻竹輿公羊傳筍將而來注筍者竹箯一名編輿史記張耳傳貫髙以箯輿前師古曰編竹木
為輿若今食輿)鯿(説文魚名似鱸而大本作鯾从魚便聲或作鯿襄陽槎頭有縮項鯿漢水中者尤美常以槎斷水禁
人捕又見魴字注集韻亦作&KR3311;)篇(紕延切宫次清音説文書也从竹扁聲徐案詩書一篇一義篇聨也詩闕雎注
疏篇徧也出情鋪事明而徧也一曰闗西謂榜曰篇徐曰榜笞掠也又姓周大夫史篇之後)偏(説文頗也傍也又半
也左傳衣身之偏又鄙也衺也又周禮夏官注五十人曰偏二十五人曰兩又姓漢史游章有偏吕)猵(猵狙似猨而狗
頭一名□䍧莊猨猵狙為雌言非𩔖為牝牡也又霰韻毛氏韻増)艑(艑艖舟名唐劉崇龜傳乘艑亡去又銑韻毛氏
韻増)翩(説文疾飛也从羽扁聲徐曰言疾速也又詩緝緝翩翩注徃來貌又易翩翩不富通作篇古文易篇篇陸氏曰
輕舉貌)扁(特也又扁舟孟康曰特舟也又前校獵賦鮮扁陸離顔注輕疾貎又莊子輪扁人名古作□毛氏韻増)
箋(將先切商清音説文表識書也从竹戔聲古者紀其事以竹編次為之故从竹徐曰於書中有所表記之也一
曰編也又詩注曰箋張華博物志鄭𤣥即毛萇郡人謙敬不敢言注但表識其不明者耳集韻或作牋亦作□糋㮍)𣝕
(香木名集韻或作馢平水韻増)籛(姓也又彭祖姓平水韻増)諓(巧言也一曰淺薄貌又銑霰韻)
濺(濺濺水疾流貌或作淺楚辭九歌石瀨兮淺淺注疾也集韻亦作□通作碊又霰韻)□(趙魏之間謂栗之小
者曰□集韻或作㰄平水韻増)戔(戔戔委積貌昜束帛戔戔一曰顯見貌又寒韻注)韀(馬鞍具也集韻
或作□□通作帴晉張方傳軍亂入宫割流蘇武帳以為馬帴)煎(將仙切音與箋同説文熬也从火前聲徐引楚辭煎
鴻鶬方言有汁而乾曰煎又銑霰韻)湔(説文水出蜀郡緜虒山東南入江从水前聲一曰手澣也滌也洒也傍沾也又
霰韻)鬋(女鬢垂貌又銑韻)千(倉先切商次清音説文□十百也从十人聲𨽻作千又漢志大於千通作
阡漢書阡陌之得仟謂千錢陌謂百錢)仟(文字音義千人之長曰仟毛氏韻増)阡(路南北曰阡東西曰
陌増韻又路皆曰阡又壟也通作仟漢志仟佰)芊(芊芊茂貌又霰韻)谸(博雅道也一曰望山谷谸谸青也)
遷(親然切音與千同説文登也本作□从辵□聲𨽻作遷徐曰身隨遷移也又徙也謫也古作拪□俗作迁□非)
韆(鞦韆繩戯北方山戎以習輕趫者復古編云詞人高無際作鞦韆賦漢武帝後庭之戯本云千秋祝壽詞也後譌為
秋千又為鞦韆平水韻増)先(蕭前切商次清次音説文□前進也从人之徐曰之徃也徃在人上也鄭氏曰
㑹意一曰始也故也又姓晉有先軫又霰韻昜先天而天弗違説以先民書先時者殺詩以先啟行記先立春三日之𩔖左傳
先人有奪人之心竝去聲)&KR2711;(石次玉集韻或作珗)蹮(蹁蹮旋行貌又舞貌集韻或作躚亦作遷詩屢舞僊僊
舊韻相然切躚字重出今刪)姍(姍姍行貌一曰便姍衣婆娑貌相如賦便姍嫳屑李夫人傳何姍姍其來遲集韻或
作姺亦作&KR1271;莊子跰&KR1271;而鑒于井又寒諫韻毛氏韻増)褼(褊褼衣貌)西(金方也注見齊韻先齊切又白虎通
云西者遷方也萬物遷落也前漢志少隂者遷方漢志樂章象載瑜白集西食甘露飲榮泉毛氏韻増)僊(相然
切音與先同説文長生僊去也本作㒨从人□聲𨽻作僊亦作仙釋名老而不死曰仙仙遷也遷入山也故字从人旁山前郊
祀志㒨人羡門之屬師古注古亦為仙)鮮(説文魚名出貊國从魚羴省聲一曰鳥獸新殺曰鮮又魚也老子治大國
若烹小鮮又善也詩度其鮮原注善原也又左傳昭三年塟鮮者自西門杜預注曰不以夀終曰鮮又色麗曰鮮杜詩鮮鮮雨
中菊又鮮卑國名又鮮卑山名又水經曰北鮮之山鮮水出焉又姓後蜀司空鮮思明或作鱻周禮鱻薧之物注生肉曰鱻文
選黄稻鱻魚又銑願韻)䉳(戸版謂之簡䉳一曰竹名又銑韻毛氏韻増)廯(廩也又銑韻)饘
(諸延切次商清音説文糜也从食亶聲周謂之饘宋謂之餬禮記檀弓注疏云厚曰饘希曰粥説文或作鬻徐曰此今饘字亦
作䭈左傳注䭈於是鬻於是又作餰荀子酒醴餰鬻又作飦孟子飦粥之食又作&KR0673;禮記取稻米為酏注此酏當讀為&KR0673;又作
□與&KR0673;字同集韻又作䬤&KR1399;□)鸇(説文鷐風也爾雅注鷂也从鳥亶聲陸璣云黄色燕頷嚮風揺翅飛疾擊鳩鴿
燕雀食之孟子為叢驅雀者鸇集韻或作□籀作□古作鳽□)氈(説文撚毛也从毛亶聲周禮秋斂皮冬斂革供其毳
皮為氈或作旃王吉傳細旃之上注與氈同蘇武傳齧雪與旃毛俗作氊)&KR0999;(説文旗曲柄也从於舟聲所以旃表士衆
猶言甄也周禮通帛為旃爾雅因章為旃郭璞曰以帛練為旃因其文章不復畫也世本黄帝作旃又之也左傳虞公求旃詩
尚慎旃哉又姓集韻或作&KR0950;亦作檀)跧(莊縁切音與專同蹴也又刪韻蒙古韻涓母)燀(稱延切次商次
清音集韻炊也廣韻火起貌又炎熱貌文選夏無炎燀注引國語云水無沈氣火無炎燀又銑韻)羶(尸連切次
商次清次音説文羊臭也本作羴从三羊相羵則臭㑹意今文作羶禮記羊泠毛而毳羶亦作膻列子嬪御膻惡集韻又作□)
挻(説文方言楚部謂取物而逆曰挻从手延聲一曰揉也廣韻和也増韻又引也)埏(和土也老子埏埴以為器
廣韻打瓦也又本韻霰韻)煽(火盛也又霰韻毛氏韻増)扇(説文戸扉也从戸翅省徐曰㑹意又揺翣也又
霰韻平水韻増)顫(莊子鼻徹為顫謂審於氣臭又霰韻毛氏韻増)焉(於䖍切羽清音説文注見
尤䖍切鄭曰語助之焉假借為焉有之焉因借而借也集韻何也論語焉能為有焉能為無孟子焉有仁人在位又本韻今
増)蔫(説文菸也从草焉聲廣韻物不鮮也増韻食物餲也又願韻)鄢(邑名又阮韻)煙(因蓮
切羽清次音説文火氣也从火垔聲集韻或作烟荀子鳬雁若烟海古作□籀作□垔絪)歅(九方歅善相馬又真韻
毛氏韻増)燕(國名詩甘棠注燕國幽州之域今涿郡薊縣又州名秦上谷郡唐置燕州又燕故城在今滑州胙城縣又
姓召公奭後以國為氏又霰韻)咽(説文嗌也从口因聲謂咽喉也醫經云咽者嚥水喉者候氣集韻或作胭㖶□又本
韻霰屑韻)殷(赤黒色又血深也左傳左輪朱殷注杜曰音近煙又刪文吻問韻毛氏韻増已上屬堅字母韻)
涓(圭𤣥切角清音説文小流貌从水肙聲徐按周廟銘曰涓涓不壅爾雅汝為涓又中涓官名史記作鋗楚世家逢其
故鋗人韋昭曰即今之中涓又姓列仙傳有齊人涓子)䅌(麥莖也从禾肙聲集韻或作□蠲文𨕖射雉賦闚䦓蠲葉)
睊(説文視貌徐曰目睊睊側目相視貌平水韻増)鵑(塢鵑鳥名注見齊韻䂓字集韻或作□)蠲
(説文蠲馬蠲也从虫益聲□象形明堂月令腐草為蠲一曰明也潔也又除也又齊韻)權(逵員切角濁音説文
黄華木也从木雚聲一曰反常也漢儒以反經合道為權一曰稱錘雲笈云黄帝臣伶倫作權量又事任也又暫也又國名又
姓楚武王使鬭緡争權後因氏)顴(輔骨曰顴集韻或作□通作權)拳(説文手也从手&KR2790;聲一曰拳拳憂也又奉
持貌中庸拳拳服膺又姓衞大夫拳彌)卷(曲也詩有卷者阿又中庸一卷之石注猶區也又大卷黄帝樂名周禮大
司樂注疏卷者巻聚之義又縣名集韻或作□又銑霰阮韻)惓(惓惓謹也前劉向傳惓惓之義通作卷前賈捐之傳
敢昧死竭卷卷又霰韻毛氏韻増)婘(博雅好也韓詩揖我謂我婘兮集韻或作□孉毛氏韻増)捲
(説文氣勢也从手卷聲引國語予有捲勇莊子捲捲乎后之為人葆力之士也注自勞貌一曰収也治也通作鬈詩其人美且
鬈注壯勇也亦通作拳詩無拳無勇又銑霰韻毛氏韻増)鬈(説文髪好也引詩美且鬈从髟巻聲一曰髪曲也又
禮記燕則鬈首疏云分髪為□紒也又阮韻)員(于權切音與元韻元同説文員物數也本作員从貝口聲今文
作貟徐曰古以貝為貨故數之字从貝猶言一錢二錢也増韻又官數也集韻籀作□又文韻詩聊樂我員員於爾輻景員維
河竝音云行人子員伍員音亦同唐員半千董衝音運)隕(均也詩幅隕既長毛氏云幅廣也隕均也又軫韻禮部
續降)圓(説文天體也本作圜从囗睘聲徐曰此方員字書從諫若轉圜一曰全也又圜法錢也或作圓今方圓皆作此
圓字易圓而神通作員孟子規矩方員之至也俗作員又刪韻詩幅員既長箋云當作圓圓周也)湲(潺湲音義與元
韻湲同)鐫(遵全切商清音説文破木也从金雋聲廣韻鑽也斵也增韻又刻也削也集韻或作鋑俗作鎸□非
是)朘(縮也注見本韻荀縁切平水韻増)詮(逡縁切商清音説文具也从言全聲晉書詮論謂具説事
理也一曰擇言也一曰解喻也)銓(説文衡也从金全聲一曰度也廣韻又量也次也又三銓唐𨕖法尚書銓掌七品以
上𨕖侍郎銓掌八品以下選流外謂之小選集韻或作硂亦作輇莊子輇才諷説之徒注輇量人物也)絟(説文細布
也通作荃前江都王傳景帝遺帝荃葛師古曰字本作絟今南方筩布)拴(揀也集韻通作詮銓平水韻増)駩
(爾雅白馬黒脣駩)佺(説文偓佺古仙人名堯時服松實而眼方得仙)荃(説文芥□也从草全聲徐曰亦香草
也一名蓀注見元韻蓀字)筌(取魚竹器文選吴都賦今之斗回易得魚忘筌得兔忘蹄莊子作荃注香草可以餌魚或
云積柴水中使魚依而食一曰魚笱)痊(病除也)悛(説文止也从心夋聲一曰改也又次也左傳外内以悛又
真韻注)竣(退也國語已竣又真韻)㕙(戰國䇿東郭㕙天下之狡兔也音且縁切又韓文毛穎傳居東郭者
曰㕙毛氏韻増)譔(説文專教也一曰殊也廣韻善言也又銑澘霰韻毛氏韻増)縓(爾雅一染謂之縓注
絳色廣韻今之紅也禮記黄裏縓縁注紅赤黄色又霰韻毛氏韻増)宣(荀縁切商次清次音説文□天子宣
室也从宀亘聲徐曰从回風回轉所以宣隂陽也一曰徧也揚也通也廣韻又明也緩也増韻又召也又詩迺宣迺畝注令民
徧發土地故謂之宣又周禮車人半矩謂之宣一宣有半謂之欘又頭髪皓落曰宣易巽為宣髪今文易作寡髪又白黒雜曰
宣又謚法善聞周達曰宣一曰聖善周聞曰宣又州名吴宣城郡隋改宣州又姓漢有宣秉集韻古作□)瑄(璧大六寸
漢有司奉瑄集韻通作宣)亘(説文求亘也从二从回古文回音回象風回形上下所求物也毛氏曰回當作回今文
省作曰凡宣垣字皆作亘與亘不同亘居鄧切从二从舟月蓋舟字也毛氏韻増)朘(縮也前董仲舒曰日朘月削孟
康音揎謂轉褰踧也蘇林音鐫俗語謂縮朒為朘縮又本韻支韻)全(從縁切商濁音説文全完也本作仝从入
从工徐曰工所為也㑹意篆文从王作全周禮玉人之事天子用全注純用玉也又姓吴有大司馬全琮又州名漢零陵郡晉
置全州古作□亦作□)純(禮記投壺二算為純音全又真韻史蘇秦傳錦繡千純音淳又音屯禮鄉射某賢於某若
干純音旋今増)牷(説文牛純色禮祭祀牷牲以牛全聲書傳體完曰牷又祭義犧牷疏云犧純色天子牲也牷完
色也諸侯牲也)泉(説文□水原也象水流出成川形也徐曰水原所出也川三成川也爾雅濫泉正出涌出也沃泉垂
出下出也氿泉穴出反出也又貨泉錢也又洲名古閩地唐武榮郡後改泉州集韻或作灥亦作洤)旋(旬宣
切商次濁音説文周旋旌旗之指麾也从㫃疋疋足也徐曰㫃疋為旋人足隨旌旗也廣韻又疾也増韻又回也斡也又周禮
鳧氏為鍾鍾懸謂之旋旋蟲謂之幹注旋屬鍾柄所以懸之旋蟲有蹲熊盤韻辟邪又溲便也左夷射姑旋焉又霰韻)漩
(説文回泉也本作㳬从水旋省聲或作漩又霰韻)璿(説文羙玉也从玉睿聲穆天子傳天子之寳璿珠注曰玉𩔖或
作旋荀卿賦旋玉瑶珠不知佩也亦作琁漢安帝紀琁璣玉衡又作璇史天官書璇璣集韻又或作㻽瓊籀作壡叡古作瑢)
還(復返也集韻或作□亦作睘通作旋經史旋還通用禮記周旋中規折旋中矩鄭注作周還折還又刪韻注)
涎(徐連切商次濁音説文慕欲口液也本作㳄从欠水徐曰今作涎亦作㵪賈誼新書垂㵪相告集韻亦作&KR2516;□蒙
古韻屬鞬母韻)專(朱遄切次商清音説文六寸簿也从寸叀聲徐曰簿文簿也廣韻單也誠也獨也自足也増韻
壹也純篤也通作剸漢書上以剸屬任何亦通作摶始皇紀摶心措志又通作顓又寒韻注)甎(燒墼也甓也古史考
烏曹作甎集韻或作㼷亦作塼詩斯干載弄之瓦注瓦紡甎也又作甎漢尹賞傳注今辟㼾甎也)剸(擅也一曰并合制領
也漢蕭何樊酈傳用事剸權荀子信而不見敬者好剸行也通作顓漢蔡義傳苟可剸制集韻亦通作專)鱄(魚之美者
又人名成鱄晉大夫又姓左傳鱄諸吴刺客通作專張氏補遺)篿(楚人謂結草折竹卜曰篿離騷索瓊茅而筳篿
注瓊茅靈草也筳竹筭也蓋篿本竹筭用之以卜因謂卜為篿通作專後方技傳梃專須臾孤虚之術注筳八叚竹一曰竹器)
顓(説文頭顓顓謹貌从頁耑聲又顓蒙也又顓頊黄帝孫又顓臾國名义姓神仙傳有太𤣥女顓頊和)穿
(昌縁切次商次清音説文通也从牙在穴中廣韻又孔也増韻委曲入也鑽也貫也又鑿也或作□又霰韻)川(説文
巛貫穿通流水也引書濬&KR1457;巜距巛言深&KR1457;巜之水㑹為巛也今文尚書作濬畎澮距川釋名穿也穿地而流也月令章句泉
流注海曰川又周禮萬夫有川注萬夫四縣之田方三十三里少半里遂從溝横洫從澮横九㑹而川周其外又漢書音義韋
昭曰河洛伊為三川又史記注涇渭洛為三川又四川今成都府潼川利州夔州四路)椽(重縁切次商濁音説
文榱也秦名為屋椽周謂之榱齊魯謂之桷又霰韻)傳(説文遽也古謂奉使傳驛車為傳遽大夫稱傳遽之臣从人專
聲一曰轉也周禮訓方氏誦四方之傳道注世世傳説徃古之事又霰韻)船(食川切音與椽同説文舟也从舟鉛
省聲方言闗西謂之船闗東謂之舟世本云共鼓貨狄作船黄帝臣又衣領曰船杜詩天子呼來不上船又姓出姓苑集韻或
作船俗作舡非是毛氏曰俗作舡誤舽船本吴船名許江切佩觿集曰艂舡之舡為舟舡其順非有如此者)遄
(淳沿切次商次濁音説文徃來數也从辵耑聲引易已事遄徃徐曰遄猶傳也駛易也廣韻疾也)篅(説文判竹圜以
盛穀也从竹耑聲一曰竹器集韻或作圜)膞(陶人作器具周禮器中膞注既拊泥而轉其均尌膞其側以擬度端其器
也集韻或作□今増)輇(説文番車下庳輪从車全聲一曰無輻直斫木為之若推輪或作輲禮記載以輲車注讀
為輇有輻曰輪無輻曰輇崇蓋卑乘車之輪喪大記君塟用輴注當為輇今増)翾(隳縁切音與元韻暄同説
文小飛也从羽睘聲徐曰學方翾飛蝡動集韻或作□亦作䴉揚子朱鳥䴉䴉説文又作蜎)儇(説文慧也从人睘聲
徐曰謂察慧輕薄小才荀子鄉曲之儇子詩揖我謂我儇兮通作翾荀子喜則輕而翾注輕薄巧慧也又刪韻注)嬛
(説文材緊也从女睘聲一曰便嬛輕麗貌又本韻庚韻注)懁(辨急也又霰韻注)獧(疾也又本韻霰韻)
蠉(蟲行貌一曰井中小赤蟲也又銑韻或作蜎)祅(馨煙切音與暄同説文胡神也又官名唐官品有祅
正一曰胡謂神為祅闗中謂夭為祅又蕭韻)鋗(呼𤣥切音與暄同説文小盆也从金肙聲一曰無足鐺又人名
前漢番君别將梅鋗毛氏韻増)駽(説文青驪馬増韻今之鐵驄詩駜彼乘駽平去二音又霰韻)譞(多言
也集韻或作讂)淵(么𤣥切羽次清次音説文□回水也从水&KR1570;象形左右岸也中象水也㑹意一曰深也管子曰
水出不流曰淵増韻止水也水盤旋處為淵又姓世本齊大夫淵㰬集韻古作&KR1570;&KR3766;俗作渊非江左韻音淵娟縈三字皆从
么母羽次清之次音故監韻以娟營切縈字以縈縁縈年切淵娟二字此一音逓相反切也然俗呼娟為涓縈為營若以涓切
縈則縈音扄涓經堅扄也以營切縈則縈音營營涓緣營也二音皆誤廣韻又烏𤣥切乃影母則淵又音鴛鴛殷嫣鴛也今更
定皆以𤣥字為切庶幾清濁不致混淆)&KR3183;(弓隈也集韻通作淵)鼘(説文鼘鼘鼓聲也从鼓&KR1570;聲集韻或作鼝
□亦作咽詩振鷺鼓咽咽通作淵詩伐鼓淵淵王氏曰深也師衆則鼓逺則聲深)娟(縈縁切音與淵同説文好
也从女肙聲又嬋娟美好貌又便娟舞貌或作嬛亦作嬽博雅嬽嬽美容)蜎(蜎蠉井中蟲也又周禮考工記廬人剸兵
欲無蜎蜎撓也鄭𤣥謂掉也若井中蟲又詩蜎蜎者蠋注鄭云特行貌)悁(説文忿也从心肙聲徐曰悁猶狷也魯連
曰棄忿悁之節一曰憂也詩憂心悁悁又霰韻)㾓(骨酸也列子心㾓體煩玉篇云骨節疼毛氏韻増)𤣥
(胡涓切羽濁音説文𤣥幽逺也象幽而入覆之也又黑而有赤色者為𤣥周禮染人六入為𤣥爾雅一染謂之縓再染謂之赬
凡𤣥色緅緇之閒是黒而有赤色也又深也班媫妤賦濳𤣥宫兮幽以清又㣲也記九族注𤣥孫陸佃曰曾孫之下為𤣥孫言
卑者於親屬㣲昧喪紀於是盡焉又姓列仙傳有𤣥俗河間人集韻古作□)泫(囦泫水澤廣貌一曰水名又泫氏縣
名屬上黨西有泫谷水又銑韻今増)眩(惑也一曰視不明文選馬融廣成頌恊韻音又銑韻今増)縣
(説文□繋也从系持□□倒首也前禮樂志髙張四縣又絶也前髙紀縣隔千里又霰韻徐曰此本縣挂之縣今俗加心義
無所取顔師古曰古書縣邑字皆作寰此直縣挂字後人轉用為州縣字乃加心以别之也)沿(全專切羽
濁音説文縁水而下也从水□聲左傳沿漢泝江杜預曰沿順流泝逆流又荀子鉛過故鄉與沿同史記夏紀均四海讀曰沿
毛氏从水从□□音鉉俗作㳂非是)鉛(説文青金也錫之𩔖鉛生蜀錫生桂陽有銀坑處有之本草云殺蟲毒又
鉛粉胡粉也)巡(循也禮記隂陽長短終始相巡音沿又真韻禮韻續降)縁(因也一曰衣飾又夤縁連絡也
又循也孟子縁木求魚又翰霰韻)蝝(説文復陶也从蟲彖聲劉歆説蚍蜉之有翼者董仲舒説蝗子春秋宣十五年
蝝生公羊注始生曰蝝大曰&KR0977;顔師古注漢五行志顔師古注螽蝗𩔖爾雅本作蝮蜪)捐(棄也増韻除去也損也委
也又死病曰捐瘠又捐毒西域國名史西南夷傳身毒一作乾毒一作天竺浮屠胡是也索隱音捐篤)鳶(説文□鷙
鳥也似鴟而小本作□从鳥屰于上為逆今文作鳶詩鳶飛戾天陸佃曰鳶鈍者以風作之則髙飛或作䳒前梅福傳䳒鵲遭
毒則仁鳥増逝)[田耎](而宣切半商徴音説文城下田也从田耎聲一曰郤也郤隙地也師古曰游地游餘也漢申屠
嘉傳侵廟[田耎]垣或作堧師古曰堧者外垣之内内垣之外亦作壖漢食貨志田其宫壖地又作㽭廣韻㽭江河邊地又過韻)
瓀(珉也石似玉禮記士佩瓀玫集韻或作瑌禮韻舊出瑌字)撋(煩撋猶挼莎也廣□摧物或作擩周禮擩
祭注以肝肺菹擩鹽醢中以祭唐藝文傳嚌擩道真集韻亦作㨎捼)蠕(蟲行貌荀子蠕而動或作臑又準銑韻毛氏
韻増)犉(黄牛黒脣又真韻)輲(無輪車或作輇詳見淳沿切輇字注毛氏韻増已上屬涓字母韻)
甄(稽延切音與元韻鞬同説文匋也徐曰甄化之也董仲舒傳甄者所為揚子甄陶天下在和竝吉延切又察也免也
又詳見真韻内注)愆(丘䖍切角次清音説文過也从心衍聲増韻又差爽也又惡疾曰愆左傳夷王愆於厥身
或作諐禮記引詩不讐于儀亦作□漢劉輔傳元首無失道之□集韻又作㥶籀作□)騫(説文馬腹熱也从馬寒省
聲徐曰馬腹病一曰虧也詩不騫不崩閔損字子騫取虧少之義増韻又輕儇躁進貌栁乞巧文沓沓騫騫又姓風俗通云閔
子騫後漢有金城騫包舊韻注馬縶誤孫氏曰騫騫二字音訓不同以字書正之騫音掀从鳥注飛貌騫音愆从馬注馬病
又虧也文人相承以騫為掀舉之義押入先韻非也)褰(説文絝也引左傳公在乾侯徵褰與襦注褰袴也廣韻齊魯言
袴集韻或作䙭□亦作□)搴(取也本作攓方言楚謂之攓今文作搴前賈誼傳搴兩廟之器通作騫楊偉傳斬將騫旗)
攐(説文摳衣也从手褰聲徐引詩攐裳涉溱今文詩作褰今増)掔(牽去也莊子掔好惡又先翰霰増毛氏
韻増)乾(渠馬切角濁音説文上出也从乙乙物之達也倝聲又伊川程氏曰以形體謂之天以功用謂之乾又易
卦名健也廣韻又君也堅也増韻又勤也又州名本古雍州地唐置乾州集韻籀作麧麧或作&KR2731;俗作乹非是又寒韻孫氏
示兒編曰乾有干䖍二音今俗分别以乾音䖍以乹音干者非)虔(説文虎行貌从虍文聲徐曰虎之行兢兢然有威故
謂敬為䖍廣韻㳟也固也殺也方言秦晉之北謂賊為䖍左傳䖍劉我邊陲注䖍劉皆殺也又顔師古曰妄託上帝而堅固為
邪惡曰矯䖍韋昭曰强取曰䖍又州名漢豫章郡雩都贛縣唐置䖍州宋改贑州又姓)犍(犍為郡名又元韻)騝
(駵馬黄脊)揵(廣韻舉也又元阮銑韻毛氏韻増)鍵(廣韻鑰也又阮銑韻毛氏韻増)腱(大筋也一
曰筋頭記内則注餌筋腱也毛氏韻増)鰬(魚名前相如賦鯿鰫鰬魠郭璞曰似鱓博雅大鱓謂之鰬今増)
姸(倪堅切音與言同蒙古韻音入喻母説文技也一曰不省録事也从女幵聲一曰難侵也一曰慧也一曰安也廣韻
美好也方言自闗以西秦晉之故郡謂好曰姸)硏(説文䃺也从石幵聲又窮究也易能硏諸侯之慮又人名漢敘
傳硏桑心計於無垠孟康曰硏古之善計者師古曰計硏一名計倪一曰計然又霰韻)顚(多年切徵清音説文
頂也从頁真聲又莊子顛顛專意也又姓左傳晉有顛頡廣韻或作㒹俗作顛非是又本韻)巓(山頂也集韻或省作
寘)癲(説文狂也通作顚今増)□(倒也或作傎増韻傎倒也穀梁傳以晉文公之行事為已傎矣晉五行志
傎倒通作顚詩顚之倒之亦通作瘨揚雄傳瘨眩毛氏韻増)槇(説文木頂也从木眞聲一曰仆木也通作顚徐曰按
槇樹杪也尚書若顛木之有由枿本作此假借作顚仆字也今増)蹎(説文䟦也从足眞聲荀蹎跌碎折注躓也
前貢禹傳一旦蹎仆通作顚書顚覆厥徳亦通作㒹唐李石傳晉君臣以夷曠致㒹)滇(説文益州地名从水眞聲徐按
史記滇池水原廣末更狹似倒流故曰滇池故滇王國前西南夷傳滇池方三百里前武紀注西南夷昆明國有滇池漢欲伐
之故作昆明池以象之在長安西南周回四十里通作顚司馬相如傳顚歌子虚賦文成顚歌注益州顚縣其人能西南夷歌
顚與滇同)&KR1516;(馬顙戴星謂之&KR1516;廣韻馬額白通作顚詩有馬白顚)瘨(説文腹脹也从瘨眞聲又病也胡寧瘨我
以旱瘨我饑饉又銑韻禮部韻増)天(他年切徵次清音説文□顚也至髙無上从一大鄭氏曰象垂示之形白
虎通天者身也天之為言鎮也釋名云豫司兖兾以舌腹言之天顯也青徐以舌頭言之天坦也坦然而高逺廣雅云天去地
二億一萬六千七百八十一里半度地之厚與天髙等南北相去一億三萬三千五十七里二十五步東西短四十步物理論
云水土之氣升為天一曰刑名也刺鑿其額曰天易其人天且劓陸云天剠也集韻古作□&KR4241;廣韻古作□唐武后作□)
田(亭年切徵濁音説文□陳也樹穀曰田象形口从十阡陌之制也釋名云填也土已耕曰田五稼填滿其中也周禮
職方氏澤藪曰圃田注在中牟又詩應田縣鼓注田大彭也又州名廣南化外唐開蠻洞置又姓出北平敬仲自陳適齊後改
田氏九代遂有齊國古田與陳聲同)佃(治土也古者一夫一婦佃田百畝一曰古卿車春秋傳乗中佃一轅車又銑韻)
鈿(金華飾又霰韻)畋(説文平田也从支田引周書畋爾田今畋獵字从此廣韻取禽獸也或作甸周禮司服凡
甸注田獵也甸祝甸役大甸獵竝音同集韻亦作□□通作田詩田獵注田者太刈草以為防或舎其中亦通作佃易以佃以
漁注取獸曰佃取魚曰漁又霰韻)窴(説文塞也从六眞聲廣韻加也滿也前溝洫志窴决河或作塡亦作鎭又作嵮
荀子嵮如也注與填同)闐(説文盛也从門眞聲引詩振旅闐闐詩緝曰衆盛貌猶今人言駢闐也廣韻轟轟闐闐盛
貌増韻又滿也漢書闐門又于闐國名西域傳有兩音通作顚禮記玉藻盛氣顚實注讀為闐又霰韻)□(□□鼓聲
通作塡孟子塡然鼓之今増)□(博雅礎磶□礩也一曰石落聲春秋傳霣石注聞其磌然又眞韻禮韻續降)
嗔(説文盛氣也从口眞聲又眞韻説文嗔本音田五經文字云振旅嗔嗔至唐聲尚如此今俗則以為嗔嫌字矣
毛氏韻増)滇(滇泫大水貌又前郊祀志泛泛滇滇從高斿毛氏韻増)□(撃也楚詞宋玉招魂□鳴鼓些注急
擊如投擲之勢又引也揚也今増)顚(憂思貌禮記色容顚顚又本韻毛氏韻増)年(寧顚切徵次濁
音説文本作秊穀熟也从禾千聲徐曰周曰□取禾一熟也今經典相承作年釋名進也進而前也又爾雅曰稔也謂嵗一稔
又周禮太史注中數曰嵗朔數曰年年是㨿有氣之初嵗是舉年中之稱集韻亦書作□唐武后作□孫氏曰爾雅言夏曰
嵗商曰祀周曰年唐虞曰載按堯典以閏月定四時成嵗舜典曰嵗二月東巡狩則唐虞不特曰載也禹貢作十有三載乃同
則夏不特曰嵗也太甲曰三年復歸於亳則商不特曰祀也洪範惟十有三祀周禮三嵗計羣吏則周不特曰年也葢載以始一
嵗而終嵗以星一嵗而周祀以祭一嵗而徧年以禾一嵗而熟四者各異而實同也)緶(蒲眠切宫濁音説文交枲
也一曰緁衣也从系便聲漢賈誼䇿白縠之衣緁以偏諸緁著衣也顔曰緁音妾謂編諸緶著之也集韻或作編)腁
(胼胝皮堅也集韻或作跰通作駢孟子注禹稷駢躓)□(説文幷脅也从骨并聲通作駢晉文駢脅徐曰謂肋骨連合為
一也莊子駢拇枝指)駢(説文駕二馬也从馬并聲又駢聨也又青韻)輧(婦人車四靣屏蔽者周禮注軿猶屏也取
其自蔽障又青韻)蠙(珠名増韻珠母書淮夷蠙珠集韻本作玭或作琕又眞韻)蹁(説文足不正也一曰拖後足馬
一曰蹁蹮旋行貌又晉石崇𫝊牛本不遲良由馭者制之可聴蹁轅則駃矣又本韻今増)諞(説文便巧言也从言
扁聲引論語友諞佞今文作便又銑韻)便(毗連切音與緶同説文安也人有不便更之故从人更徐曰此㑹意
増韻又習也宣也一曰便便辯也論語便便言又便便肥滿貌邊韶腹便便又溲也又姓漢有少府便樂成又霰韻)
楩(木似豫章或作梗書注梗梓)平(平平辨治也書王道平平义均也又唐映韻)眠(民堅切宫
次濁音説文本作瞑翕目也从目㝠徐曰㑹意莊子晝瞑㨿槁梧而瞑今文作眠又芊眠色深貌文選南都賦青冥盱瞑陸機
賦精麗芊眠)櫋(説文屋櫋聨也从木邊省徐曰櫋亦㮰也楚辭九歌擘蕙櫋兮既張注折蕙覆櫋屋也)矏
(説文目旁薄緻宀宀也从目臱聲楚辭靡顔□理遺視矏矏今人云眼臉單一曰宻也集韻或作□通作臱)緜
(彌延切音與眠同説文聨微也从系帛一曰纊之别名精曰緜麤曰絮又弱也前嚴助傳緜力師古曰其弱如緜又不絶貌詩
緜緜𤓰瓞又宻也詩緜緜其麃或作綿又纒綿綢繆也又州名漢屬廣漢郡隋置綿州以綿水名又姓晉張方以綿思為腹心)
謾(慧黠也一曰欺也漢書欺謾師古曰音與緜同注誑言也集韻或作䛲又歡換諌韻毛氏韻増)前(才先
切商濁音説文本作歬不行而進也从止在舟上徐曰坐而至者舟也𨽻作前廣韻先也増韻前後之對又進也集韻或作□)
媊(女媊星名甘氏星經曰太白上公妻居南斗食厲天下祭之曰明星)錢(財先切音與前同説文銚也古
者田器从金戔聲一曰貨也周禮注泉也其藏曰泉其行曰布取名流衍無不徧也又姓晉有歴陽太守錢鳯又銑韻)
邅(張連切次商清音屯邅難行不退貌昜屯如邅如班固賦紛屯邅與蹇連集韻或作亶亦作㣶又霰韻)鱣
(説文鯉也从魚亶聲引詩鱣鮪發發郭璞曰鱣大魚似鱓而短鼻口在頷下體有邪行甲無鱗肉黄大著二三丈與鯉全異今
江東呼黄魚陸佃曰俗謂之玉版嚴氏曰本草以鱣為鱑魚俗作鱘即鱘黄魚也集韻或作鱓又銑韻)驙(馬載重曰
驙)梴(抽延切次商次清音説文長木也从木延聲引詩松桷有梴又方言碓機也自關而東謂之梴)纒
(澄延切次商濁音説文繞也从系㕓聲一曰束也又姓漢藝文志有纒子著書集韻或作繵亦省作纒)瀍(水名出河
南北山入河一曰東過洛陽至偃師縣入洛)躔(説文踐也从足廛聲徐曰星之躔次星所履行也方言歴也日運為
躔月運為□又居也文選吴都賦英雄所躔集韻或作蹍)廛(説文一畝半一家之居也从广里八土徐曰古者百步為
畝三畝為里一畝半半里也故从里八土八半也分也㑹意一曰市物邸舎曰廛一曰民居區域之稱又古者一夫田百畝别
受都邑五畝之地居之故曰五畝之宅是也揚雄傳有田一廛晉灼注曰百畝謂有宅一廛則其田百畝也集韻或作㙻□厘
鄽毛氏曰當作廛俗作□㕓竝非)潺(鋤連切音與纏同水流貌一曰潺湲水聲又刪韻)孱(説文迮也
从孨在尸下一曰呻吟也又冀州人謂懦弱曰孱廣韻又不肖也又漢書吾王孱王也韋昭曰仁謹貌又地名前地理志武陵
郡孱陵又山刪韻)鋋(時連切次商次濁次音説文小矛也从金延聲漢書注鐵把短矛方言吴楚間謂矛曰鋋)
埏(地際也漢相如封禪書下泝八埏注地之八際又本韻)單(爾雅太嵗在夘曰單閼一曰匃奴酋長曰單于
單于廣大貌言象大單于然又寒旱銑霰韻)嬋(嬋娟美容廣韻好貌集韻通作嬗)蟬(説文以旁鳴者从虫
單聲方言蜩秦晉謂之蟬楚謂之蜩宋衞謂之螗淮南子蟬無口而嗚飲而不食三十日而蛻禮冠飾附蟬取其清髙而不食
蟬脫曰枯蟬曰伏蜟集韻或作蟺揚雄賦蟺蜎蠖濩之中)禪(静也浮圖説杜詩虚空不離禪又代也集韻或作嬗前賈
誼服賦形氣轉續變化而嬗蘇林曰相傳與也師古曰此即禪代字叶韻音蟬又霰韻毛氏韻増)澶(澶淵地名在頓
丘縣南又州名漢屬東郡唐置澶州)儃(態也又儃佪不進貌楚辭欲儃佪以干傺集韻或作僤毛氏韻増)
嘕(虚筵切羽次清音博雅樂也一曰笑貌楚辭大招宜笑嘕只一曰嘕嘕喜也集韻或作㗔通作嫣宋玉賦嫣然一笑)
仚(説文輕舉也从人在山上)延(夷然切羽次濁音説文長行也从㢟丿聲徐曰安步然後知千里之行也
一曰陳也及也増韻又納也逺也又遷延淹久貌左傳遷延之役又州名漢髙奴縣後魏置延州以延水名又姓漢延篤為京
兆尹又霰韻)筵(説文竹席也引周禮度堂以筵筵一文又鋪陳曰筵藉之曰席又周禮司几筵注疏初在地者一重
謂之筵重在上者謂之席)䀽(相顧視而行也集韻或作□)莚(草名又蔓莚相連屬貌又霰韻毛氏韻增)
埏(登也方也墓道也文選哀永逝文棺㝠㝠兮&KR1256;窈窈注埏墓隊也或作羨史記始皇紀畢已藏閉中羨下外門盡閉
又際也漢相如傳八埏注本音然毛氏韻増)綖(冠上覆左傳衡紞紘綖通作延禮記玉藻前後邃延注言皆出冕前
後而垂疏云延用三十升布染黄覆冕上冕以板為之又銑霰韻)蜒(蟲名方言燕北謂析易曰祝蜒一曰蟃蜒獸名
前相如賦注大獸似貍長百㝷一曰蜿蜒龍貌又蚰蜒蟲名)郔(鄭地通作延左傳至於廩延)焉(尤䖍
切音與延同䝉古韻音疑母説文□鳥黄色象形假借為語助也増韻語終辭栁文曰决辭也又本韻)蓮(靈年
切半徵商音芙蕖之實也从艸連聲通作苓枚乘七發蔓草芳苓注古蓮字曹子建七啓搴芳苓之巢龜)憐
(説文哀也从心粦聲廣韻又愛也集韻或作怜又震韻)零(先零西羌名又青敬韻)連(陵延切音與蓮
同説文員連也从辵車㑹意廣韻合也續也還也又匈奴單于謂天為祁連西域有天山一名祁連山又州名漢屬桂陽郡隋
置連州又姓左傳齊有連稱)漣(説文小波从水連聲廣韻漣漪風動水成文又泣貌又水名屬淮東漢臨淮郡宋建
軍)聨(説文連也从耳耳連於頰从絲絲連不絶也又官聨徐曰周禮官府之聨事謂大事非一官所了者衆共成之
也通作連周禮太宰官聮注古者連作聮又聮綿綴屬也一作連綿蟬聮一作蟬連不絶之貌)然(如延切半商徵
音説文□燒也从火肰聲肰音然孟子火然泉達集韻古作□漢召信臣傳晝夜□藴火文選美新□除扁籍一曰如也廣韻
又語助又燕然山名又率然蛇名山海經常山有巨蛇物觸之中首則尾至中尾則首至中腰則首尾俱至孫子兵法曰將之
三軍如率然世言率然之義蓋取此又果然猿屬青目黒頰有髯又愛其𩔖生相序死相赴國史補云揚州取一
果然則數十果然可得蓋不忍傷其𩔖聚族而啼殺之不去也周禮巾車然注果然也明生則相敘患難相赴也毛氏曰然已从火俗又
加火作燃已上屬鞬字母韻)賢(胡千切羽濁音説文多才也从貝臤聲徐曰臣執事也欲其用之如貝之行也
如貝之積也一曰善也大也廣韻又能也増韻又愈也過也又周禮考工記輪人五分其轂之長去一以為賢注大穿也又姓
古作臤贒)礥(太𤣥有礥首曰地險也集韻通作賢)弦(説文弓弦也□从弓象絲軫之形徐曰軫重也又釋名弦
月半之名其一旁曲一旁直若張弓弦也又國名左傳注弦國在弋陽又姓鄭有商人弦髙弦子之後)誸(言急也莊
子言稽乎誸一曰堅正也)絃(八音之絲也漢志絲曰絃列子絃歌誦書通作弦論語閒弦歌之聲禮記夏弦舜作五弦
之琴又霰韻)舷(船邊也)蚿(馬蚿蟲百足莊子䕫憐蚿蚿憐蛇通志云似蜈蚣而小尤多腳不能毒人又曰
馬軸所謂百足之蟲至死不僵方言北燕謂之蛆蟝大者馬陸一名商蚷莊子曰使螡負山商蚷馳河)胘(説文牛百
葉也服䖍曰有角曰胘無角曰肚一曰胃之厚肉今俗言肚胘今増已上屬賢字母韻)卷(驅圓切角次清
音縣名在河南周勃傳其先卷人一曰冠武又本韻又銑霰阮韻)棬(屈木盂也一曰器似升屈木為之或作圈記杯
圈注圈屈木所為巵匜之屬集韻或作桊□□)弮(弩絭也本作絭或作弮前司馬傳張空弮師古曰張弩之空弓如言
拳也前李陵傳連弩注三十弩共一弦張晏曰三十絭共一臂也楊氏曰司馬遷言李陵轉戰千里矢盡道窮士張空拳漢
書文頴注曰拳弓弩弮也師古曰與絭同言陵時矢盡故張弩之空弓非空拳也拳則屈指不當言張又李善注文選援李登
聲𩔖云拳或作捲言兵已盡但張空捲以擊耳又援桓寛鹽鐡論曰陳勝奮空捲而破百萬之軍今俗謂奮空拳蓋以為拳手
之拳失之)攣(閭員切半徵商音説文係也从手䜌聲又拘攣也又戀也前李夫人傳上所以攣顧念我者集韻或
作□又霰韻已上屬卷字母韻)
二(蕭與宵通)
驍(堅堯切角清音説文良馬也从馬堯聲一曰健也堯从垚从兀俗作堯非是)澆(説文沃也从水堯聲一曰
薄也或作&KR1935;莊子&KR1935;淳又嘯韻)僥(説文偽也从人堯聲或作儌漢書匪儌匪傲集韻或作憿)梟(説文不孝鳥日
至捕梟磔之从鳥首在木上㑹意詩注一名流離少好而長醜爾雅鶹□漢儀夏至賜百官梟羮欲絶其𩔖也夏至微隂始起
育萬物梟害其母故以此日殺之又梟盧樗蒲采名晉謝艾曰梟邀也六博得邀者勝又勇也史記留侯世家楚梟將前髙帝
紀北貉燕人來致梟騎注梟勇也如六博之梟又姓隋煬帝殺楊𤣥感改其姓為梟氏又本韻先韻)蟂(獺屬害魚者前
賈誼傳偭蟂獺以隱處今増)憿(説文幸也从心敫聲集韻或作激通作僥儌亦通作徼禮記中庸小人行險以徼倖
説文徐曰憿从心今多作儌非此字毛氏曰儌倖字本作儌後人又以邊徼之徼為儌倖之儌然相承亂之久矣毛氏韻
増)徼(説文循也从辵敫聲徐曰循猶繞也又求也要也左傳君惠徼福於敝邑又抄也孔曰抄人之意以為己有論
語惡徼以為知者史記仲尼弟子傳以徼其師又嘯韻増韻亦作憢僥誤)翹(祈堯切角濁音説文尾長毛也从羽
堯聲徐引西都賦發皓羽兮奮翹英又後輿服志鸞旗曰鷄翹一曰鸞旗者編羽旄列繫幢㫄民或謂之鷄翹又企也又翹翹
髙貌左傳翹翹車乘又錯雜貌詩翹翹錯薪又危也詩予室翹翹集韻或書作□)劭(精異意又漢書劭農注顔曰勸
勉也師古音邵蘇林音翹又美也文選潘安仁詩令民患不劭又嘯韻)招(舉也前賈誼過秦論招八州而朝同
列又掲也莊子有虞氏招仁義以撓天下韓文諌臣論招其君之過又本韻毛氏韻増)荍(説文草名蚍&KR1526;也从草収
聲注蜀葵紋荆葵詩注芘芣爾雅翼云一名錦葵花似五銖錢粉紅有紫今詩視爾如荍)貂(丁聊切徴清音説文
鼠屬从豸召聲出東北夷大而黄黒一云出丁零國徐曰按古今注侍中冠以貂為飾胡廣曰北方寒凉本以貂皮煖額附施
於冠遂為首飾漢官儀貂蟬注應劭曰貂内勁悍而外温潤蟬居髙飲潔徐廣曰趙武靈王效胡服有此秦漢即用之字説曰
貂或凋之毛自召也又姓或作鼦史貨殖傳狐鼦裘千皮集韻亦省作鼦)&KR0657;(吴船也集韻或作&KR1994;)刀(刀斗古者
軍有刀斗漢李廣傳不擊刀斗孟康曰以銅作鐎受一斗晝炊飲食夕擊行夜師古曰鐎音譙温器也蘇林曰形如鋗無縁纂
文曰刀斗持時鈴也又刀刀風欲止微動貌莊子而獨不見之調調之刀刀乎又姓出渤海齊大夫竪刀之後又豪韻禮韻
作刁説文&KR3926;刀兵也都牢切又丁聊切本一字而二音後人作刁以别之而已詩維玉及瑶□琫容刀亦一音貂此則刁字
夲作刀可見也復古編云别作刁非是)凋(説文半傷也又凋瘁也从仌周聲記示民不凋通作□語嵗寒然後知松
柏之後彫亦通作雕晉書雕弊之迹)琱(説文治玉也从玉周聲通作彫孟子使玉人彫琢之亦作敦詩敦琢其旅注敦
與琱同徐氏音)彫(説文琢文也从彡周聲漢杜林傳斲彫為樸又畫文也書峻字彫牆左傳厚斂以彫牆通作雕禮記
雕題交趾注雕刻肌以丹青湼之通作敦又漢皇后紀斲敦為樸亦通作錭荀子錭刻黼黻文章以塞其目)雕(説文
驐也从隹周聲徐引詩注雕也或作鵰籀文雕字史記李將軍射鵰漢書作射雕師古注雕大鷙鳥一名鷲黒色翮可為箭陸
佃曰雕能食草似鷹而大黒色俗呼皂雕又雕雕章明貌荀子雕雕焉懸貴爵重賞又姓禮韻本出鵰字)敦(畫弓也廣
韻天子弓也詩敦弓既堅或作弴又灰寒元準阮隊願號韻注禮韻本出弴字)祧(他凋切徴次清音説文遷
廟也从示从兆祭法逺廟為祧去祧為璮祧超然上去意也又左傳以先祖之祧處之杜預曰諸侯以始祖之廟為祧集韻古
作□通作庣)恌(説文愉也本作佻从人兆聲引詩視民不佻今文詩作恌或作窕左傳楚師輕窕漢書五行志小者
不窕集韻亦作□通作挑荀子其服不挑注與佻同)朓(晦而月見西方劉向曰朓者疾也孟康曰朓者月行疾在日前
早見又篠韻漢五行志士了切)挑(説文撓也从手兆聲一曰摷争也廣韻挑撥也増韻取也杖荷也又挑匕鄭曰挑謂
之臿又尤篠豪韻詩挑兮達兮徒刀切漢項羽挑戰徒了切)覜(見也増韻衆聘也周禮殷見曰覜有兩音又嘯韻
毛氏韻増)□(田器或作銚莊子銚鎒注剗削之器集韻亦作□通作□又見鍬字注)□(説文斛旁有&KR1857;从斗
□聲廣韻斗旁耳周禮注耳三寸實一升一曰利也通作庣前律志量者龠合升斗斛其法用銅方尺而圜其外旁有庣師古
曰庣不滿之處禮韻本出庣字今正)條(枝落也詩蠶月條桑沈音又本韻毛氏韻増)蕭(先彫切商
次清次音説文艾蒿从草肅聲陸璣云荻蒿或云牛尾蒿白華莖麤科生多者數十莖可作燭有香氣祭祀以脂爇之陸佃云
蕭可以祭故其字从肅又蕭墻謂門屏也蕭肅也人臣至此加肅敬也爾雅翼云周人炳蕭使臭陽達於墻屋故曰蕭墻又蕭
斧説文徐曰謂芟艾之斧也又蕭條寂寥貌蕭瑟風貌楚辭悲哉秋之為氣也蕭瑟兮注寒凉貌文選哲匠感蕭晨注秋晨蕭
瑟又蕭寺因梁姓又縣名今徐州古蕭國又姓宋支子食采於蕭因氏當从肅俗作蕭非)簫(説文參差管樂象鳯
之翼爾雅大者長尺四寸編二十四管小者十六管楚辭吹參差兮誰思參差簫也釋名肅也言其聲肅肅然清也風俗通云
舜作簫何承天謂黄帝使岐伯作之禮圖雅簫尺二寸二十四彄頌簫尺四寸十六彄矩簫二十一管軍中鼓吹樂景祐樂記
敎坊簫凡十七管又洞簫漢書音義云洞通也簫之無底者或作箾左傳季札見舞韶箾集韻亦作□)瀟(瀟瀟風雨
暴疾貌一曰水名瀟湘二水㑹於永州水經云瀟者水清深也集韻或作潚)&KR2976;(凉風謂之&KR2976;集韻或作□平水韻
増)彇(弓弭頭也通作簫禮記左手執簫注邪也疏云弓頭稍剡差邪似簫又謂之鞘又集韻或作□)蟰
(説文蟰蛸蟲名長股者崔豹古今注一名長蚑集韻或作蟰詳見蛸字注平水韻増)騷(愁也又繹騷擾也詩徐方
繹騷徐氏音又蒲騷地名左傳敗鄖師於蒲騷即陽臺巫山在今峽州又豪皓號三韻毛氏韻増)宵(思邀
切音與蕭同説文夜也从宀宀下㝠也肖聲書宵中注陽氣消也周禮司寤氏禁宵行者注宵定昏也又莊子注不田明坦之
塗曰宵又小也禮記宵雅肄三又嘯韻)霄(説文雨䨘為霄从雨肖聲又霄雪今人所謂濕雪也著物則消又雲霄近
天氣甘泉賦騰清霄而軼浮景集韻或作䨭㲵)消(説文盡也从水肖聲廣韻㓕也増韻又衰也退也釋也殺也)
綃(説文生絲繒从系肖聲一曰綺屬魯詩注繡也或作縿禮記檀弓縿幕魯也注縑也亦作繡詩素衣朱繡注一音宵
禮記繡黼丹中衣注讀為綃引詩素衣朱綃通作宵儀禮姆纚笄宵衣鄭曰宵讀如素衣朱綃之綃)硝(硭硝藥名平
水韻増)銷(説文鋪金也又鑠也鎔也)捎(指除也周禮考工記以其圍之防而捎其藪又揺捎動貌毛氏韻増)
蛸(説文□蛸堂蜋子从虫肖聲爾雅桑螵蛸一名□蛸一名煿燋又海螵蛸烏賊骨又姓南齊武帝改其子巴東王子
響為蛸氏又肴韻)哨(口不正曰哨禮枉矢哨壺又揚子禮義哨哨注不正也増韻多言貌又嘯韻)梢(考工
記匠人梢溝三十里而廣倍注謂水潄齧之溝鄭衆説又爻韻毛氏韻増)逍(説文逍遥翺翔也从辵肖聲通作消
禮記消揺於門)俏(俏然反琴聲李頥説或作削莊子孔子削然反琴而弦歌注瀟洒意又嘯韻今増)痟(説文
酸痟頭痛从疒肖聲引周禮春時有痟首疾鄭注云酸削也疾醫注疏云頭痛之外别有酸削之痛酸嘶也又渇疾漢司馬相
如痟渇疾集韻或作□通作消後李通傳素有消疾注消中之疾)揱(長臂貌一曰纎殺也周禮考工記輪人欲其揱
爾而纎注殺小也)肖(衰㣲也史記申吕肖矣徐廣説又莊子達於知者肖注肖釋散也又嘯韻毛氏韻增)
翛(翛翛羽敝也詩予羽翛翛又莊子翛然而徃注飛羽貌集韻或作脩亦作□又尤有錫韻)囂(虚嬌切羽
次清音説文囂聲也氣出頭上从㗊頁頁亦首也鄭氏曰象聲之形聲形不可象故象其氣从口出或作嚻左傳湫隘嚻塵注
杜曰嚻聲也塵土也又囂囂無欲自得之貌孟子囂囂然曰人知之亦囂囂竝一音許嬌切又豪韻)䖀(説文楚謂之蘺
晉謂之䖀齊謂之□从艸囂聲徐按本草白芷一名虈七命云仰祈神虈注一名芳草一名□)枵(説文□木貌从木号
聲引左傳嵗𤣥枵枵虚也徐按爾雅虚星子位之次始女八度終危九度凡三十二度枵虚耗之名北方注木皆虚盡从木色
黒故曰𤣥杜預曰𤣥枵三宿虚在其中一曰木根从□當作号俗作□非)呺(呺然虚大貌莊子非不呺然大也又豪號
韻張氏補遺)歊(説文象氣出貌从欠髙髙亦聲鄭氏曰聲兼意文選西都賦吐金景歊浮雲或作□漢班固敘傳曲
陽□□注氣盛貌又笑屋沃鐸韻)熇(炎氣集韻或作燆又屋沃藥韻)獢(説文猲獢从犬喬聲一曰犬短喙曰
猲獢或作驕詩載獫猲驕)毊(爾雅大磬謂之毊注形如犂錧玉石為之又音喬)膮(馨么切音與囂同説
文豕肉羮也从肉堯聲一曰香也儀禮羊曰羶豕曰膮皆香美之名又笑韻)嘵(説文懼聲也引詩惟予音嘵嘵注恐
懼告愬意集韻或作譊憢)幺(伊堯切羽清次音説文□小也象子初生之形徐曰象纔有形質也文選陸機賦絃
么徽急注小也爾雅么㓜也前漢書么䯢尚不及數子今俗作么)紗(説文急戾也从弦省少聲)怮(憂也又尤
宥效韻)宎(深竅聲莊子宎者咬者又篠笑韻毛氏韻増)腰(伊消切音與么同説文□身中也象人要
自臼之形徐曰要為中間所以自臼持也本作□𨽻作要今文从肉作腰廣韻或作腰杜詩行人弓箭各在腰又見要字注)
要(説文本身腰字注見腰字今身腰之要作腰而要但為要約字矣論語久要注舊約也廣韻要勒也漢文帝欲征匈
奴皇太后固要注刼也左傳天地以要我又察也書要囚注要察囚情得其辭以斷獄又笑韻)葽(説文草也引詩四月
秀葽劉向説此味苦苦葽也徐按字書云狗尾草也詩注物成自秀葽始爾雅葽繞棘菀注今逺志詩緝曰四月陽氣極於上
而微隂已胎於下葽感之而早秀毛注不指為何草鄭疑為王萯詩詁曰葽未詳何草又盛貌文選蜀都賦皛貙氓於葽草注
葽盛也)喓(喓喓蟲聲詩喓喓草蟲)䙅(衣襻也集韻或作䌁通作要詩要之襋之平水韻増)邀
(遮也求也集韻或作儌通作要孟子將要而殺之使數人要於路又以要人爵已上屬驍字母韻)驕(居祅切角
清音説文馬髙六尺為驕从馬喬聲引詩我馬維驕一曰野馬又本韻)嬌(女字禹娶塗山氏之女曰女嬌又態也増
韻妖嬈也)穚(禾秀又莠草長茂貌通作驕詩維莠驕驕通作喬揚子田甫田者莠喬喬)憍(逸也矜也廣韻憐也
恣也通作驕書位不期驕驕淫矜侉亦通作喬記喬而野敖辟喬志)矯(矢躍出也神異經云東王公與玉女更投壺千
二百矯又矯矯髙舉貌漢敘傳賈生矯矯弱冠登朝師古曰合韻音又篠韻毛氏韻増)鷮(説文長尾雉走且鳴乗輿以為
防釳著馬頭上蔡邕獨斷曰釳方數寸以揷羽詩有集維鷮陸璣曰小於翟音鷮鷮然頭上有肉冠冠上藂毛長數寸如雄雉
尾角肉甚美語曰四足之美有麃兩足之美有鷮薛綜曰雉之健者為鷮尾長六尺字説鳴則首尾喬如)喬(木枝上竦
也又矛矜也注見渠嬌切詩南有喬木二矛重喬書厥木維喬注竝一音驕又本韻毛氏韻増)蹺(丘妖切角
次清音舉趾謂之蹺廣韻掲足也増韻又企也或作蹻唐子昂傳蹻以待䧟集韻亦作趬□)趫(説文善縁木走之才
从走喬聲廣韻善走増韻㨗也)驕(馬壯貌詩四牡有驕禮韻續降)橇(泥行所乗廣韻踏樀行集韻或作鞽
史記作橋通作蹻文選海賦乗蹻絶徃抱朴子乘蹻周流天下蹻道有三法一龍蹻二氣蹻三鹿盧蹻又霽韻)喬
(渠嬌切角濁音説文喬髙而曲也从夭从髙省徐按爾雅木上句曰喬上曲也㑹意詩南有喬木廣韻又髙也又詩二矛重喬
注喬矛矜近上及室題所以懸毛羽又姓前代録匈奴貴姓也又本韻)蕎(蕎麥平水韻増)橋(説文水梁
也从木喬聲橋之言䢪也矯然也又象人之趫能跨越也一曰圯集韻或从土作墧又木名家語南山有橋髙而仰父道也北
山有梓下而俯子道也又橋山黄帝塟處地理志在上郡今寧州真寧縣又姓出梁國後漢有太尉橋𤣥又小笑韻禮記奉席
如橋衡音去聲)嶠(爾雅山鋭而髙曰嶠又山名列子東海五山二曰員嶠又笑韻集韻或書作㠐毛氏韻増)
僑(説文高也从人喬聲又人名國僑鄭子産舟之僑虢大夫又僑寓也増韻旅寓而居也集韻别作㝯)蟜
(蠪蟜螘名一曰有蟜古諸侯晉語云黄帝娶於有蟜氏又小韻毛氏韻増)轎(竹輿漢嚴助傳輿轎而踰嶺服䖍曰
隘路車也薛瓉曰今竹輿車音如橋梁之橋又笑韻毛氏韻増)蹻(舉足行髙也廣韻驕也慢也毛氏韻増)
鴞(于嬌切角次濁音説文鴟鴞寧鴂也徐按爾雅注䲭屬惡聲鳥也詩有鴞萃止疏云鴞一名鵰梟一名䲭詩為梟為
䲭是也俗呼梟即土梟非也今人謂之鵂鶹亦曰怪鴟陸佃云鴞大如斑鳩緑色其鳴有禍俗云禍鳥可為炙莊子見彈而思
鴞炙漢賈誼傳鴞飛入賈生舎晉灼曰異物志云山鴞體有文色土俗因形名曰服増韻亦作梟誤)迢(田聊
切徵濁音説文迢遰也从辵召聲一曰迢髙貌集韻或作□)齠(始毁齒也)苕(説文草也从草召聲爾雅陵苕
綦母䆳曰陵苕之草其華紫爾雅翼曰苕陵苕今凌霄通志云紫葳曰陵苕曰陵霄有黄白二種詩苕之華云其黄矣又徐音
軺陸璣曰一名鼠尾似今紫草華可柒皂又詩卬有旨苕注疏云苕饒幽州謂之翹饒蔓生莖如勞豆而細葉如蒺藜而青緑
色可生食如小豆藿又水名在呉興又苕苕髙貌文選西京賦壯亭亭以苕苕)髫(髫髦童子垂髪)芀(説文葦華
也从艸刀聲徐按爾雅葦醜芀注其𩔖皆有芀秀醜即𩔖也通作苕謂抽條遥逺生華而無莩萼也今人取之以為帚曰苕箒
是也禮記巫祝桃茢注鄭云茢萑苕也周禮桃茢注鄭云茢苕帚也今増)跳(説文蹶也从足兆聲一曰躍也又舞
貌又漢書項羽圍成臯漢王跳晉灼曰獨出意也又嘯韻)佻(佻佻獨行貌詩佻佻公子朱氏曰佻佻輕薄不耐勞苦貌
又本韻)調(説文和也从言周聲又揉伏也又姓周禮有調人其後氏焉又尤嘯韻)蜩(説文蟬也詩五月嗚
蜩方言楚謂蟬為蜩宋謂之螗蜩鄭謂之蜋蜩秦晉謂之蟬本草蚱蜢生楊栁上詩菀彼栁斯鳴蜩嘒嘒形大而黒所謂馬蜩
又寒蜩陸佃云似蟬而小青赤一曰蜺一曰寒蟬蔡邕月令鳴則天凉集韻别作□)條(説文小枝也徐曰自枝而出也
从木攸聲詩傳云枝曰條幹曰枚又條暢達也漢郊祀歌聲氣逺條又書厥木惟條注長也又條桑枝落采其葉也一曰木名
爾雅注山榎郭璞曰山楸詩有條有梅又條教條貫師古曰凡言條者一一而疏舉之若木條焉又鳴條地名河東安邑今解
州又國名周勃封條侯又姓姓苑晉有冉閔司空條攸集韻或作樤)鰷(白鰷魚名陸佃云形狹而長若條性浮似鱨而
白詩鰷鱨鰋鯉或作鯈莊子鯈魚出入亦作䱔莊子食之鰌䱔)䩦(革轡也詩鞗革冲冲韓奕鞗革金厄鄭云轡也詩詁
曰䩦轡也革皮革也轡御者所執也以絲曰轡以革曰鞗)猋(卑遥切宫清音説文犬走貌从三犬㑹意)飆
(説文扶揺風也从風猋聲爾雅扶揺謂之猋孫炎曰風从下上曰猋郭璞曰旋風或作颮漢西都賦颮颮紛紛注古飇字亦作
飄詩匪風飄兮飄風發發其為飄風竝必遥切漢蒯通傳飄至風起又作□史記作熛前相如傳靁動熛至通作猋禮記猋風
暴至文選巨猋注與飇同)贆(貝名爾雅貝居陸贆)標(説文木標末从木□聲本作□𨽻作標徐曰標之言表也
又平聲莊子標枝言木杪之枝無心在上也又標置言若樹杪之髙置也廣韻又舉也標記也又見篠韻注)熛(説文火飛
也从火□篆作□省作䙳𨽻作票又周禮注南方帝曰赤熛怒赤色也)摽(擊也韓文曹成王碑摽光之北山又麾也
孟子摽使者出諸大門之外増韻又掲也又本韻又爻小笑韻毛氏韻増)幖(説文幟也从巾票聲廣韻頭上幟也
増韻立木繫帛於上)嘌(説文疾也聲也从口票聲又詩匪車嘌兮朱氏曰漂揺不安貌今増)杓(説文枓柄
从木勺聲徐曰北斗之柄第一星取此為名杓猶標也天文志一至四為魁五至七為杓又藥錫韻)髟(説文長髪猋猋
也廣韻髪長垂貌又尤韻)表(識也周禮肆師表齍盛或作剽周禮注故書表為剽徽識也又小韻今増)鑣
(悲嬌切音與猋同説文馬銜也从金麃聲釋名包也在旁包斂其口爾雅鑣謂之钀一名扇汗一名排沫又鑣鑣盛貌詩朱幩
鑣鑣集韻或作□)漉(説文瀌瀌雨雪貌从水麃聲徐曰瀌猶浮也又盛也又尤韻)穮(説文耕禾間也从禾
麃聲徐曰禾已長大復鉏其間草也廣韻除田薉左傳是穮是蔉集韻或作&KR3442;通作麃詩綿綿其麃注耘不息也亦通作藨文
中子是藨是蔉)臕(脂肥貌)儦(行貌詩行人儦儦又衆貌又詩吉日儦儦俟俟注行則儦儦止則俟俟集韻或
作□通作麃)藨(草名子似覆盆一曰猋藨苕别名又篠韻)麃(武貌詩駟介麃麃又爻小韻)漂
(紪昭切宫次清音説文浮也从水票聲一曰擊洋水中也又流也漢中山靖王傳衆煦漂山集韻或作&KR1934;又笑韻)僄
(輕也或作嫖又嘯韻)慓(博雅急也又篠小韻注)飄(説文回風从風票聲又飄颻風貌前司馬相如傳飄颻有
凌雲氣游天地間意又吹也陶文風飄飄其吹衣通作漂前楊惲傳漂然皆有節槩知去就之分史記風漂漂其髙遰亦通作
縹漢揚雄傳縹縹通作票)嘌(無節度也詩匪車嘌兮張氏補遺)翲(翲翲飛也)彯(彯□長組貌又嘯韻)
剽(末也莊子有長大而無本剽者宙也又本韻又篠小嘯韻)□(毗霄切宫濁音説文蠡也从瓢省聲徐曰
半破瓢以酌水為蠡漢東方朔傳以蠡酌海也方言蠡或謂之瓢集韻古作□)剽(爾雅鍾其中者謂之剽又本韻
又小笑韻増韻亦作勡誤)薸(䓑也方言江東謂浮萍為薸集韻或作瓢)苗(眉鑣切宫次濁音説文□
草生於田者从草田徐曰㑹意詩食我塲苗嚴氏曰榖曰苗凢草始生亦曰苗本草多言春夏采苗一曰夏獵曰苗為苗除害也
又衆也後劉毅傳以贈黎苗又三苗縉雲氏後為諸侯號饕餮正義云國以三苗為名非三國也地理沿革表今潭州古三苗
國史注三苗左洞庭右彭蠡今江州鄂岳三苗之地毛氏曰从草从田俗作苖非)描(畫也)貓(爾雅虎竊毛謂
之虥貓一曰食鼠狸莊子謂之貍牲陸佃云鼠善害苗貓能捕鼠故字从苗貓旦暮目睛皆圓及午從斂如線鼻端常冷惟夏
至一日暖蓋虎𩔖也集韻或作猫)緢(説文旄絲也从糸苗聲)焦(兹消切商清音説文本作□火所傷
也今省作焦又國名左傳虞虢焦滑又姓周武王封神農之後於焦後以國氏集韻或作㸈通作燋漢霍光傳燋頭爛額莊
子澤若蕉與焦同)鐎(説文鐎斗也从金焦聲徐曰史記以銅作鐎器受二升晝炊夜擊持行也廣韻温器三足而有
柄又周禮鬱人注停於鐎中集韻通作焦)燋(説文所以然持火也从火焦聲周禮共其燋契又注灼龜朱又本韻笑藥
韻)噍(啁噍鳥聲又聲踧急也禮記其聲噍以殺又笑韻禮韻續降)嶕(山名又嶕嶢山髙貌又山顚曰山嶕
通作椒楚辭菊流芳於山椒漢書釋輿馬於山椒又文選揚雄解難亦書作嶣)膲(三膲無形之府通作焦醫經云上焦
在心下下鬲在胃上口主内而不出中焦在胃中脘不上不下主腐熟水穀下焦在膀胱上口主出而不内以傳道也三焦者
水榖之道路氣之所終始也又黄庭經云五藏之上系管為三焦雲笈云肝心肺是為三焦焦熱也)僬(僬僬明察貌荀
子以己之僬僬受人之棫棫又僬僥短人又笑韻毛氏韻増)鷦(鷦䳟南方神鳥似鳳又鷦鷯小鳥通作焦毛氏韻
増)蕉(芭蕉本草云閩人莍理其中鍚滑緝以為布通作焦三輔圖云甘焦三十又一名巴且又本韻)椒(説文
茮莍也本作茮从草尗聲爾雅茮榝𩔖一曰莍萸子聚生成房今文作椒徐曰按説文無椒字豆茮字但作尗則此茮為椒字
也椒叢生如薔薇之屬非木也故但从艸通志椒曰蓎毅曰陸撥又離騷謂申椒其不芳注臭草喻邪佞又漢官儀皇后稱椒
房以椒塗壁取其温也又姓楚有大夫椒舉)□(説文灼龜不兆也从龜火徐曰㑹意通作焦左傳卜戰龜焦集韻或
書作&KR4155;)□(迂遥切商次清音説文斛旁有&KR1857;注見本韻他凋切)鍬(田器説文本作&KR1857;引爾雅&KR1857;謂之疀
徐曰爾雅所謂&KR1857;今俗作鍬字集韻或作□亦作銚莊子春雨日時草木怒生銚鎒於是乎始脩音義云銚削也能有所穿削
也又作□鐰亦書作鍫方言畚鍫也江南淮楚間謂之臿又本韻)篍(吹簫也所以勸役急就章箛篍起居課後先樂
書言其聲秋秋然也箛簧及篍為作休之節令闤闠欲相號令吹指為節又尤笑嘯韻)幧(帕頭也廣韻斂髮謂之幧
頭或作幓後向栩傳注古詩脫冠著幧頭儀禮鄭注如今著幓頭自項中而前交額上却繞髻集韻亦作㡑晉書作帩五行志
太元中人不著帩頭)樵(慈焦切商濁音説文㪚木也从木焦聲廣韻柴也又漢書音義曰樵取薪者也集韻或作譙)
譙(國名一曰樓之别稱前陳勝傳戰譙門中師古曰譙門謂門上為髙樓以望一名譙故謂美麗之樓為麗譙亦呼為
巢所謂巢車者亦謂兵車之上為樓以望敵譙巢聲近本一物也通作樵前趙充國傳為壍壘木樵師古樵與譙同又姓蜀有
譙周又嘯韻)憔(憔悴憂患也國語日以憔悴或作顦顇亦作嫶李夫人傳嫶姸太息晉灼曰三輔謂憂愁面省瘦曰
嫶冥嫶姸猶嫶冥也又作癄禮記纎微癄瘁之音作而民思憂亦作焦文選班固賓戲朝為榮華夕而焦瘁又作蕉左傳雖有
姬姜無棄蕉萃集韻通作醮禮韻續降)燋(灼龜木周禮掌共燋契李軌讀詳見兹消切注)昭(之遥切次
商清音説文日明也从日召聲又中庸斯昭昭之多注昭昭猶耿耿小明也廣韻又覿也謚法聖聞周達曰昭又州名漢屬蒼
梧唐置昭州取昭潭名又姓楚辭昭屈景三族戰國䇿楚有昭奚恤或作炤禮記引詩亦孔之昭董仲舒日食祝曰炤炤大明
又本韻又篠嘯韻)招(説文手呼也从手召聲王逸曰以手曰招以言曰召又本韻)鉊(説文大䥥也从金召
聲鎌或謂之鉊張徹説)釗(説文刓也从金刀聲廣韻又勉也逺也見也一曰弩機又周康王名)朝(陟遥切音
與昭同説文□旦也本作□从倝舟聲𨽻作朝又自旦至食時為終朝又春王三朝注嵗之朝月之朝日之朝又朝鮮國名箕
子所封居東方日出之地故曰朝鮮义姓左傳有蔡大夫朝吴或作鼂漢嚴助傳鼂不及夕义本韻注)怊(蚩招
切次商次清音奢也一曰怊悵失意又本韻)弨(説文弓反也引詩彤弓弨兮徐曰弛弦而體反也又弓也韓文大弨
掛壁無由檠集韻或作□)超(癡霄切音與怊同説文跳也从走召聲又越也又姓漢有太僕超喜)燒(尸昭
切次商次清次音説文爇也从火堯聲又嘯韻)鼂(馳遥切次商濁音説文匽鼂也从黽从旦揚雄説匽鼂蟲名徐
曰今俗作晁又姓風俗通曰衞大夫史鼂之後漢鼂錯司馬遷傳朝錯前景紀□錯集韻篆文作鼂)朝(覲君之總稱鄭
氏曰朝之為朝叶音借義也毛氏曰本朝夕字借為朝廷朝覲字禮記諸侯於天子五年一朝曲禮注朝者位於内而序進
覲者位於廟門外而序入又朝見曰朝夕見曰夕詩莫肯朝夕又朝廷也人臣於此朝也周禮大宗伯注朝猶朝也欲其來之
早也又姓唐有拾遺朝衞古作□)潮(説文朝宗於海本作□从水朝省聲俗作潮早曰潮晚曰汐抱朴子曰月之精
生水是以月盛則海潮大潮水从月邊來一月之中天再東再西故潮再大再小夏時日居南宿天卑一萬五千里故冬潮小
春日居東宿故春潮漸起秋日居西宿故秋潮漸减天河從北極分為兩條至於南極兩河隨天轉入地下過而下水又與海
水合三水相蕩而天轉之故激成潮臨安志按髙麗圖經云潮汐徃來為天地至信山海經以為海鰌出入之度浮屠書以為
神龍變化所致竇叔蒙海嶠志以為水隨月盈虧盧肇海潮賦以為日出於海衝擊而成王充論衡以為水者地之血脉隨氣
進退其説不一大抵天包水水承地地在天中水浮天之外而一元之氣升降於太空之中地乘水力以自持與氣升降氣升
而地沈則海溢氣降而地浮則海縮晝夜之氣再升再降故一日之間潮汐皆再也又州名漢屬南海隋置潮州)
韶(時饒切次商次濁次音説文虞舜樂也从音召聲漢禮樂志云韶紹也言能紹堯之道又古和樂之樂皆曰韶左傳
見舞韶濩舞韶箾一曰美也凡言韶華韶光取此又州名古百越地漢曲江縣隋置韶州有兩石相對如雙闕或曰舜作樂於
此故名韶石或作㲈周禮以大㲈禮四望亦作招漢志招繼堯也史記禹乃興九招之樂孟子徵招角招左傳蔡公謀父作祈
招之詩)昭(説文本作佋廟佋穆父為佋南面子為穆北面从人召聲今文作昭禮記王制三昭三穆大傳序以昭穆
孝經注疏云昭明也穆敬也故昭南面穆北面孫从父坐决疑要録父南面曰昭明也子北面曰穆順也或云晉文帝名昭故
讀為韶集韻或作巶案説文徐曰説者多言晉以前言昭自晉文帝諱昭故改昭穆為佋穆然據説文則為韶又書作佋則
非晉以後改明矣毛氏曰李涪説昭本如字為晉諱昭改音韶佩觿集曰按説文自有佋穆字以昭為韶蓋借音耳)苕
(華名詩苕之華徐邈讀詳見田聊切注毛氏韻増)詔(禮記詔侑武方鄭康成曰詔侑或為韶囿武當為無方猶常也
告尸行節勸尸飲食無常若孝子之為也又小笑韻毛氏韻増)妖(於喬切羽清音説文巧也本作□或省作
妖一曰女子笑貌)祅(説文本作䄏地反物為祅或省作妖漢志凡草木之𩔖謂之妖又先韻元結中興頌蠲除祅
灾一音虛煙切)訞(語祅祥也一曰巧言通作妖漢文紀除訞言之辠注訞與妖同前谷永傳訞辭曰闗動牡飛辟為無
道臣為非師古曰易訞占之辭即妖字)枖(説文木少盛貌从木夭聲通作夭引詩棘心夭夭徐曰謂草木始生未幾
得地力而先長大也書厥草惟夭詩桃之夭夭注物越衆而速大故亦謂短折者為夭也)夭(和舒貌論語夭夭如也又
篠皓韻)遙(餘招切羽次濁音説文逺也从辵䍃聲或作□漢郊祀歌□興輕舉亦作隃前充國傳兵難隃度又
作踰前陳湯傳踰集都賴讀為遙荀子功盛姚逺矣注作遙从□當作□俗作䍃非)瑤(説文玉之美者从王
䍃聲)摇(説交動也从手䍃聲又消搖猶翺翔貌字林逍遥漢書消□相如傳消□乎襄陽又招揺申動貌前郊祀歌體
招搖若永望招音韶漢書作招□又招搖北斗第七星名漢揚雄甘泉賦作招繇前天文志作招謠又步搖首餙晉志皇后則
假髻步搖俗謂之珠松以黄金為山題貫白珠為桂枝相繆一爵九華熊虎赤羆辟邪南大豐大特六獸詩所謂副笄六珈周
禮作繇追師注若今步繇又姓南越王搖勾踐之後)嗂(説文喜也从口䍃聲或作猶徐按禮記陶斯咏咏斯猶爾雅猶
即嗂也亦作㑾毛氏韻増禮韻舊出㑾字)傜(使也役也通作繇漢書繇賦繇役亦作繇漢書紀擅興䌛役)愮
(爾雅愮愮憂無告也一曰亂也廣韻又悸也邪也惑也通作恌)謠(説文本作䚻徒歌也从言肉㑹意前五行志童䚻今
文作謠樂書韓詩曰有章曲曰歌無章曲曰謠左傳童謠注疏云無樂而空歌其聲逍遙然也詩我歌且謠蓋歌生於嗟嘆之
不足而謠又生於歌之不足豈謠者歌聲之逺聞歟通作繇李㝷傳人民繇俗與謠同)鰩(魚名山海經秦噐之山灌
水出焉是多鰩魚鳥翼蒼文白首赤喙常游四海夜飛向北羣飛海上常有大風吴都賦文鰩夜飛而觸綸爾雅翼長尺許趐
與尾齊一名飛魚)颻(飄鷂上行風也)鷂(雉名爾雅江淮而南青質五采皆備成章曰鷂又嘯韻)繇
(説文隨從也从系䍃聲一曰由也或作繇又皐繇人名書作臯陶漢武紀作咎繇又尤宥韻左傳其繇曰漢典引五繇竝音宙
董䇿所繇適之路音由)蘨(説文草盛貌从草繇聲集韻古作蘨通作繇書厥草惟繇又尤韻)□(廣雅瓶也
从肉缶㑹意藏肉器也)姚(説文舜居姚墟因以為姓从女兆聲史記注越州餘姚縣一曰姚嬈也史篇以為姚易也
荀子美麗姚冶前李夫人傳縹飄姚乎愈莊言盛美也又前郊杞歌雅聲逺姚師古曰僄姚飛揚又州名古滇池國唐置姚州
又姓今出吴興安南二望左傳有鄭大夫姚句耳通作窕荀子其立文飾也不至於窕冶注與姚同漢霍去病票姚校尉師
古音頻妙羊召切勁疾貌荀悦漢紀作票鷂竝去聲而杜詩三押嫖姚皆作平聲)珧(蜃屬甲可餙物俗呼江珧廣韻
玉珧禮記天子佩刀玉琫而珧鞞郭璞曰珧似琫)銚(説文温器也从金兆聲一曰田器徐按詩傳錢銚也世本云垂
作銚又姓後漢衞尉潁川銚期毛氏韻増)榆(王后之服周禮榆翟或作褕禮記褕狄玉藻注褕讀為搖翟雉
名疏云青質五色皆備成章曰搖爾雅注翬榆皆雉名伊洛而南素質五色皆備曰繇謂刻畫此雉形以為后夫人服陸佃云
翬素質鷂青質王后六服一翬翟二揄翟又虞韻注)陶(陶陶和樂意詩君子陶陶又豪韻)軺(説文小車也前
平帝紀立軺併馬服䖍曰立乗小車併駕驪馬集韻或作□)窯(説文燒瓦窯也从穴从羔聲或作窑盧仝詩六合烘
為窑)堯(倪么切音與遙同説文髙也从垚从兀上髙逺也徐曰㑹意又陶唐氏號又謚法翼善傳聖曰堯又善行
德義曰堯白虎通曰堯猶嶢嶢嶢至髙之貌古作兟)嶢(説文嶕嶢山髙貌揚雄傳泰山之髙嶕嶢注髙也音樵堯又關
名漢髙祖引兵繞嶢關音堯集韻或書作嶤)僥(僬僥南方人長三尺短之極也後明帝紀僬僥槃木慕義貢獻又山
海經云僬僥國在三首國東為人短小冠帶)垚(説文土髙貌从三土)聊(憐蕭切半徵商音説文耳鳴也徐引
楚辭曰耳聊聊而未止又語辭也詩椒聊又且也晉書聊復爾耳又賴也其畫無俚之至耳方言俚聊也此其計畫無所聊賴
又聊城齊地今博州聊城縣又姓風俗通聊倉為漢侍中集韻或作□□)寮(同官為寮又官寮也書百寮庶尹又朋寮
也通作僚書百僚師師又左傳泉丘人女奔孟僖子其僚從之杜注鄰女為僚友)簝(説文宗廟盛食器从竹尞聲引
周禮供盆簝以待事)嶚(廣韻嶚&KR2418;髙也文選南都賦其山嶚刺注山髙而相戾或作嵺杜集朝享太廟賦𤣥甲&KR1895;嵺亦
書作&KR2665;嶛魏都賦劔閣雖嶛憑之者蹶今増)僚(賤稱左傳𨽻臣僚又姓晉陽大夫僚安)嘹(嘹亮鳴聲也一
曰噭夜通作寥晉向秀傳發聲寥亮又嘯韻)轑(轉也又轑陽邑名左傳圄伯嬴殺之於轑陽一曰軸也又豪皓笑韻
毛氏韻増)瞭(目明也又篠韻毛氏韻増)撩(説文理也通俗文云理亂謂之撩理又櫳取物為撩又挑
弄也韓文猿鳥莫相撩又篠韻)鐐(説文白金也从金尞聲爾雅其美者鐐廣韻又有孔爐集韻或作鏐又嘯韻)㙩
(周垣也平水韻增)橑(蓋弓又椽也又皓韻毛氏韻増)獠(爾雅宵田曰獠史相如傳獠於蕙圃集韻或作
䝤獠)璙(玉名詩大田注大夫璙琫而璆珌又嘯韻毛氏韻増)繚(纒也詩葛屨注糾糾猶繚繚也又篠韻
毛氏韻増)遼(説文逺也又水名出髙句驪又遼國即契丹東胡之種至邪律德光號大遼又州名元魏遼陽郡隋置遼
州)鷯(説文䳂鷯剖葦皮食其中蟲从鳥尞聲爾雅一名剖葦江東呼蘆虎青斑長尾又鷦鷯爾雅桃蟲鷦其䳄鳷注
鷦&KR1775;雀鳩性拙鷦性巧俗呼巧婦詩注始小終大之鳥一名女匠一名桃雀方言桑飛自闗以東謂之工雀又云女工陸佃云
喙利如錐取茅秀為巢至精宻以麻紩如刺韈然故又名韈雀化輒為鵰鶚集韻或作䨅)翏(髙飛貌又宥韻毛氏韻
増)憀(説文憀然也从心翏聲又悲恨也又尤韻注)漻(説文清深也从水翏聲莊子漻乎其清)豂
(説文空谷也一曰空豂深也)熮(説文火貌又笑韻毛氏韻増)飂(飂戾風聲潘岳賦清風飂戻或作□馘汨
□淚注疾貌)勠(并力也或作戮書與戮力又史記竝力凋切後劉虞傳宜共戮力左傳戮力同心集韻古作□又宥
屋韻)寥(説文空虚也本作廫从广膠聲或作寥廣韻寂寥也寥廓也亦作&KR2665;楚辭寂&KR2665;兮收潦而水清注&KR2665;與寥同空
屋也集韻又作□通作廖韓詩華山女坐下廖落如明星亦通作漻相如賦寂漻無聲)廖(人名左傳召伯廖漢項籍
傳王廖竝音聊又笑韻毛氏韻増)膋(腸間脂也詩取其血膋本作膫)料(説文量也从米在斗中左傳臣料虞
君又前賈誼傳竊料匈奴之衆又嘯韻)□(説文擇也書□乃甲胄)饒(如招切半商徵音説文飽也从
食堯聲一曰益也多也又姓風俗通云漢有饒武為漁陽太守又州名本楚番邑吴置鄱陽郡隋改饒州以物産富饒也又笑
韻)橈(方言楫謂之橈或作□増韻櫂之短者吴越人呼為橈又巧效韻)嬈(姸媚貌杜詩佳人屢出董嬌嬈
又篠小韻毛氏韻増)襓(禮記加夫襓與劔馬注夫襓劔衣音扶饒毛氏韻増)蕘(説文薪也詩詢於芻
蕘注薪采者疏云芻飼馬牛之草蕘供燃火之草又刈草曰芻采薪曰蕘又菜名方言蕪菁齊謂之蕘)□(牛馴伏柔
謹又小韻毛氏韻増)擾(順也周禮擾萬民鄭氏音饒服不氏掌猛獸教擾之劉氏音饒漢書劉累學擾龍應邵曰能順
養其嗜慾師古音饒又小韻毛氏韻増已上屬驕字母韻)
古今韻會舉要卷六
