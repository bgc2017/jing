左氏傳說卷一宋吕祖謙撰
隱公
祭仲諫鄭莊封叔叚(元年)
石碏諫衞莊寵州吁(三年)
師服諫晉封桓叔(桓二年)
左氏所載春秋以前事如第一第二卷尚有數叚事可
取如祭仲之諫鄭莊公石碏之諫衞莊公師服之諫晉
君此三處皆是東遷之初是以言多典法如祭仲之諫
鄭莊公封叔叚於京所謂先王之制大都不過三國之
一中五之一小九之一今京不度非制也見得成周築
城之遺制尚在如石碏之諫衞莊公所謂臣聞愛子教
之以義方弗納於邪驕奢淫佚所自邪也見得先王教
子家傳之法尚在如師服之諫晉君曰吾聞國之立也
本大而末小是以能固故天子建國諸侯立冢卿置側
室大夫有貳宗士有隸子弟庶人工商各有分親皆有
等衰猶見得三代上下名分等差纖悉委曲如此之不
可亂此是春秋初老師宿儒之所傳先王之典法在學
者須當深考三代之氣象到後來春秋中與末能如此
言者甚少如左史倚相之於楚叔向之於晉子産之於
鄭纔能言當時便謂之聖賢博物君子
齊人卒平宋衞于鄭(八年)
秋會于温盟于瓦屋(八年)
冬齊侯使來告成三國(八年)
春秋之初齊僖公當時謂之小霸見於春秋經傳與諸
侯會盟征伐稍多這便是霸之始方周未東遷之前未
嘗無方伯連帥之職然當時尚稟王命所以不謂之霸
到得平王東遷後王者自無總合係屬人心道理諸侯
稍有才智自然出來會盟此霸之名所以立然僖公所
以謂之小霸非惟其他政事權謀不可望後來桓文然
當時時節亦未能做得所以凡書盟於宋衞告成三國
不過三國之盟到得後來齊衞鄭宋盟惡曹亦不過四
國之盟又如齊宋衞燕伐魯時亦不過四國蓋春秋之
初王綱尚在未至於甚壞後來王室陵替凡會盟統天
下之諸侯皆在焉以齊一國論之僖公霸業不如桓公
以天下之勢論之桓公之時却不如僖公之時何故王
道霸業相為消長到得桓公所以大國言齊宋遠國言
江黃其餘莫不至霸業盛處便是王道消亡齊僖公所
以小霸多是用私意所謂諸侯會于稷以成宋亂又與
桓公會成魯之亂以至班爵不同帥諸侯來戰于郎凡
此類是私意當時偶然得諸侯此時才智無加於僖公
所以略霸
羽父請諡與族(八年)
春秋之初諡族尚少見於魯者如所謂挾如所謂翬如
所謂宛如所謂無駭皆不命氏傳世官春秋初東遷命
大夫官爵甚少以魯一國論之諡族甚少大夫官爵無
非賜姓使當時春秋以前有世官所謂鄉舉里選賓興
不可行秀民無處安排看得世官只是起於春秋以來
滕薛來朝爭長(十一年)
滕薛來朝爭長此一叚須看得官制滕侯曰我周之卜
正也以此見成周盛時諸侯非惟入為王卿士而卜正
一官亦皆諸侯為之
鄭莊因入許而曰寡人有弟弗能和協(十一年)
鄭入許而不有許此一叚看得王綱初解紐諸侯亦未
敢放手滅人國如後之滅霍滅耿滅魏略無顧忌觀莊
公封許之言委曲涵養有唐虞三代氣象然因入許而
曰寡人有弟弗能和協使餬其口於四方此謂莊公悔
過之言不可此謂莊公不情之言亦不可蓋莊公是一
箇有才智占勝底人觀他初待叔叚止欲叚曲我直彼
惟有歉於心故恐為人所議所以先自說破了依舊是
前時養惡之氣習猶未之改至莊十六年鄭厲公之言
曰不可使共叔無後於鄭則是共叔嘗有後於鄭矣此
言非是虚言正是兄弟不可泯絶處後來果然封他子
弟世世食祿而不絶夫共叔之於鄭初無功德及民而
有叛逆之惡何為必欲不絶其後也於此須見得非是
莊公之悔心正是莊公當初機謀培養䧟叔叚也深至
此常常自歉故施恩意於後也亦深使當時只恁地逐
叚不用許多機關䧟穽到此必不然也且如楚懷王之
在國荒淫不度本無德以及人一旦秦人殺之而舉國
無有不念之者至於八十餘年之後猶以是而亡秦只
緣秦人毒之太深故國人思之愈切莊公惟其當初下
手得毒故後來施得恩意極深蓋兄弟天屬也此正相
反之道理也
息侯伐鄭(十一年)
息侯伐鄭此叚須就息上看得楚之盛衰當是時如息
如蔡尚與中國相通皆會盟征伐及楚一盛則與中國
絶矣蓋息蔡皆近楚之國楚既盛則必有吞併之意彼
朝夕自救之不暇何暇及其他看此可見是時楚未強
盛也何故蓋楚衰則邊楚之國必強楚盛則邊楚之國
必弱大抵看左傳須旁看方可若一事只作一事看不
可
桓公
宋督弑君與大夫(二年)
左氏序宋督事極好觀其論督有無君之心而後動於
惡此左氏識見高遠處盖人心各有所主使宋督有尊
君之心決不敢為弑逆之事惟此心一蕩則縱横放肆
無所忌憚蓋督之殺孔父與殤公乃為惡之末流其有
無君之心乃為惡之根本聖人所以過位變色入門鞠
躬夫豈繁文末節哉蓋所以養其尊君之心也
臧哀伯諫取郜大鼎(二年)
哀伯之諫取郜鼎其中所言周家宗廟制度固當攷然
桓公於弑逆之事猶忍為之哀伯乃諫其取叛臣之鼎
是猶不能三年之喪而緦小功之察者也哀伯亦可謂
習而不察矣然看哀伯之諫周内史之言須看得天下
之人皆習而不察哀伯魯之賢大夫也周内史周之良
史也尚不知君臣之大義區區然惟納賂之是諫文辭
之是取在賢者猶不知而況下賢者數等而為衆人者
乎以此知當時天下之人視弑君弑父以為常矣
條之役千畝之戰(二年)
條及千畝之役皆在幽厲間又見得周衰諸侯之相侵
有日矣夫人君命太子之名臣下視之以為輕重漢武
名鈎弋之門為堯母故江充遂譖戾太子是知命名之
際亦不可不謹也
楚武王侵隨(六年)
楚侵隨一叚見得楚自此憑陵諸夏自前年蔡鄭會于
鄧則始懼楚至此楚浸盛矣蓋外域之強弱常由中夏
之盛衰政治元氣也兵革亂氣也元氣全則亂氣不能
入元氣喪則亂氣乘之楚之為患其來有自矣如商之
衰荆楚常為亂矣至高宗時商盛故能冞入其阻其後
周之盛時桃弧棘矢以共禦王事篳路藍縷以處草莽
以其勤勞如此方服役之不暇可見其弱至此復悍然
陵犯中國非專楚之罪也蓋政治之與兵革内憂之與
外患其相為消長理之常耳
魯以周班後鄭(六年)
諸侯伐齊鄭忽有功魯以周班後鄭此叚見得魯秉周
禮舉春秋之初一事言之則以周班後鄭而致三國之
師舉春秋之末言之則以不見天子不稽首而取齊侯
之責(哀二十年)原始要終則魯之秉周禮可知然魯秉
周禮見與於大國則甚易今也吾方秉禮而彼之加於
我者大則甲兵小則責讓乃能終守而不替此則甚難
此其所以魯一變而至於道然此非魯之君相能然蓋
一國之風聲氣習能使之耳亦周公伯禽之化所漸者
深也
鄭忽辭昏(六年)
北戎伐齊鄭忽救齊齊侯請妻之忽辭其言曰自求多
福在我而已大國何為此言甚善彼祭仲之諫特以利
害論之耳後世徒見昭公奔衞則咎其不用祭仲之言
卒以無大國之助殊不知忽之敗正不在此特以不能
充自求多福之言耳自求多福雖以堯為父而不能與
丹朱舜為子而不能與瞽瞍周公為兄而不能與管蔡
況大國乎後世不可因昭公之失而廢其言也
楚子伐隨隨敗(八年)
第二卷適當楚之方興故其載楚事為甚詳隨之敗止
緣有一少師博議論之詳矣大抵小人之根未去則雖
勝不足喜小人之根既去則雖敗不足憂此固已言之
然而尚有未盡者蓋大而天下小而一國必有所謂體
國之臣有所謂社稷之臣君存與存君亡與亡社稷之
臣是也夫季梁之謀楚亦工矣言不用諫不行去之可
也然必待少師之死而不去者蓋季梁隨之宗臣與國
相為終始義不當去是以隨侯當時雖不用其言而楚
人上左君必左其效謀畫計如初此季梁所以不去所
謂君存與存君亡與亡者也
楚子伐隨(八年)
晉滅耿滅霍滅魏(閔元年)
入春秋之初當時先聖王之後及三代所封之國尚小
大皆錯其事可見者尚有一二到得後來翦滅吞併雖
不盡見於傳以大略觀之見於傳者楚晉為多何故楚
與晉蓋有說楚自是荆蠻之與中國相為消長中國是
元氣元氣纔衰邪氣便勝所以被他吞滅先王所封之
國無足怪者楚之於中國蓋自商以來迭為盛衰商盛
則楚衰商衰則楚盛如殷武詩所謂撻彼殷武奮伐荆
楚罙入其阻裒荆之旅以此見商衰楚盛到得莫敢不
來享莫敢不來王見得商盛楚衰及到周時周盛楚再
衰如與晉戰時欒武子謂其訓之若敖蚡冒篳路藍縷
以啓山林見得楚衰周盛到得東遷後周既衰楚自然
盛所以楚武王僭號抗衡中國以此見中國與外域迭
為消長楚固是荆蠻與中國相為消長何故晉亦吞中
國如滅耿滅霍滅魏蓋緣晉不是先王所封乃是宗族
作亂自封桓叔於曲沃其後恃其詐力自覆本宗以詐
力為常事不復有先王之制固敢吞滅中國蓋緣他都
是詐力無規矩典刑了若是他國如齊非不滅譚滅遂
亦不減於晉然尚有畏憚者蓋齊是太公後先王所封
之國所謂典章文物法度尚在
虢仲與芮梁荀賈伐曲沃(九年)
虢仲芮伯梁伯荀侯賈伯伐曲沃此雖等閑言語亦可
以觀天下之勢何以見之蓋自此以後五國皆不見於
傳盡為大國併吞了此又見世代升降處是豈不可以
觀天下之大勢乎
莫敖請濟師(十二年十三年)
莫敖之為人徒外面加添而裏面初不長進蒲騷(音消)之
役用鬭廉之謀能敗鄖師及伐絞之役幸而絞小復勝
及其伐羅之時志滿意得徒恃前日之勝而謂小國不
足敵是以輕敵而敗遂致有荒谷之縊大凡學者最怕
外面加添裏面初不長進
鄧曼謂鬭伯比非衆(十三年)
楚屈瑕伐羅鬭伯比送之還謂其御曰莫敖必敗(云云)
入告夫人鄧曼鄧曼曰大夫其非衆之謂看此一叚便
見得楚之在當時所謂盜亦有道夫楚夷狄之國耳以
夷狄而憑陵諸夏其強如此其盛如此者豈不以亦有
其道哉觀當時内則有鄧曼之賢以為之助内強可知
外則有鬭廉伯比之智以為之謀外強可知内外俱有
人所以到得如此強盛地位蓋大學之道必本於家齊
而二南之化亦首於關睢豈非所謂盜亦有道乎
鄭厲奔蔡(十五年)
公會宋伐鄭(十五年)
此卷載鄭事稍詳見得莊公始末當莊公之初殺弟囚
母雖是天下極惡緣其權謀智略有以掩之固不甚覺
及其季年公子互爭兵革不息病弊至此始露大抵人
之一身於少壮時戕賊其血氣雖有疾亦自可以支持
及其老也血氣既衰百病俱作如唐太宗初間内則肅
清華夏外則蕩滌羌戎雖有殺兄戮弟閨門大惡亦緣
貞觀之治有以掩之故不甚見及一傳高宗百弊俱出
學者切不可於一事二事上錯放過不理會雖其初未
甚覺其後終不可掩也
莊公
單伯送王姬(元年)
秋築王姬之館于外(元年)
莊公之立桓公見殺於齊則莊公之於齊有不共戴天
之讎而不能以復讎為念前輩論之詳矣然須識得莊
公之要領王姬歸於齊魯絶之而不與主昏義也而魯
則畏齊之強而不敢絶欲與之主昏内則畏清議而不
敢與外則畏齊之見討而不敢絶其君臣之間宛轉商
量一箇兩不相妨底道理故築王姬之舘于外三傳之
說不一然皆未必是凡天下之事不知夫不共戴天之
讎義不可與者未足為憂既知之而求所以委曲回護
者深可憂蓋其不知者良心一朝頓回則其發不可禦
既知之而欲立一名字求以委曲回護亦終於此而已
矣父子之間天屬之恩莊公報齊之心宜如火之必熱
如水之必寒如手足之捍頭目安可以委曲安排回護
使其兩不相妨至如伐郕一叚亦然莊公本自畏齊而
曰我實不德齊師何罪皆是要立一箇名字文飾之此
其所以終於不振
齊無知弑君諸兒(八年)
看齊襄公須看得每舉而每得志是其所以速襄公之
死觀其當時淫侈無度肆行不道無不得志如一滅紀
則紀侯大去其國纔以王人伐衞衞便服纔欲滅郕郕
便降至於欲會魯侯則魯侯至欲要姜氏則姜氏至每
舉而每得志惟其得志之頻故所以為死期之速宜乎
卒蹈無知簒弑之禍也
左氏傳說卷一
