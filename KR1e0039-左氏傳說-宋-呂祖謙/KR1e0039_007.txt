左氏傳說卷七宋吕祖謙撰
成公
聖人内外無患(十六年)
鄢陵之戰以兵家曲直論之楚新與晉盟而背之用
師是晉直楚曲勝敗之勢顯然可見晉元帥僨然興
師都欲討楚獨范文子不欲戰曰若逞吾願諸侯皆
叛晉可以逞及臨陣又曰惟聖人能内外無患自非
聖人内寧必有外憂欒書之徒徒能外面看晉楚之
曲直不能於内看君之昏明說背盟棄好討之必勝
不知厲公驕縱遂至於滅亡大抵天下之事有當作
而不作惟知義之君子隨時輕重權衡隆殺觀一時
之勝敗如射共王中目見得楚之大敗晉師三日館
穀見得晉之大勝然楚大敗之後君臣戒懼兢兢守
國終始保全厲公一勝之後殺郤錡郤犫郤至又欲
殺欒書中行偃君臣相賊然文子雖見之明憂之深
立於戎馬之前而言之其拳拳之忠懇懇之意可謂
深切而終不能救厲公之驕至使祝宗祈死但以不
見禍為幸文子之志固亦可哀然亦有可責處文子
雖有區區之意養之未充信未孚於人威望不足以
壓羣臣是以終無所濟區區於衆邪之閒事窮計極
拱手無策徒欲避禍而死使其加之講學終無僨爭
之禍必將見幾而作或出或處亦不至於徒欲速死
後之有志之士規模狹小者可以此為戒
晉悼公即位于朝始命百官(十八年)
厲公既弑悼公初立若論事勢晉自襄公以來權柄浸
移臣下至靈公之弑臣下之權漸重到得厲公既弑之
後最是難為時節然悼公即位之後自朝廷至於田野
曠然大變使復見文公之威儀綱紀此見得悼公得要領
處悼公自大夫逆于清原之日先與之定要約凡晉之
驕臣皆聳然股栗此亦是正其紀綱此一段正與惠公
相反惠公未入之初許賂中大夫惟恐不得入今悼公
先與羣臣要約而後肯入大抵天下之事須是初時做
得是若太阿倒持已授他柄那時如何正得是時悼公
即位之始先逐不臣者七人以明君臣之義使威令赫
然始命百官施舍己責逮鰥寡振廢滯匡乏困救災患
禁滛慝薄賦歛宥罪戾節器用時用民大布曠蕩之澤
使霸業復興是知霸業之所以興者一則明要約如悼
公初入之言曰二三子用我今日否亦今日如此等言
是也二則立威令如逐不臣者七人是也三則布恩惠
如施舍己責是也四則定規模如命荀家等使訓卿之
子弟恭儉孝悌是也五則舉賢才如六官之長舉不失
職以下是也晉悼公之所以霸其規模根本皆在於此
襄公
孟獻子請城虎牢以逼鄭知武子曰善(二年)
晉悼公戚之會以鄭從楚故謀討鄭孟獻子請城虎牢
以逼鄭知武子善其言遂城虎牢鄭乃服此一段事雖
小見得悼公所以霸處蓋孟獻子魯國之臣也當戚之
會獻城虎牢之謀知武子遂從其言此見悼公之君臣
惟善是用初無親疏内外之閒孟獻子雖魯之臣言一
可用則欣然從之亦見悼公規模稍闊處晉之君臣能
用善所以致得孟獻子敢言雖然是如此又須觀孟獻
子納忠之由亦緣悼公初即位大率規模足以服諸侯
之心且魯君初朝晉歸語杞桓公以晉侯之德是時魯
之君臣已心服於晉孟獻子雖不立晉之朝於戚之會
便獻城虎牢之謀武子欣然從之又須看獻子所以不
外於晉晉亦不外於獻子這兩句須兼看晉之君臣視
諸侯爲一體此晉之所以霸
晉侯以魏絳為能以刑佐民反役與之禮食使
佐新軍(三年)
晉悼公怒魏絳戮楊干之僕晉侯私愛其弟初欲殺絳
及觀授僕人書公遽翻然改悔至不及履跣出以止其
死又與之禮食不特食之又使佐新軍又使之聽國事
從和戎之謀初疾之如仇讎後乃委之如腹心此最見
悼公天資易曉無固必處晉之所以霸雖一時私愛私
忿未能克除恨殺魏絳之不速及其悔過不特是克除
私愛又且因以知其人之賢委之以腹心看得這一段
晉悼公之資質大段高以春秋時論之自悼公資質已
難得在後世獨有漢高帝二君皆無意無必當其觸物
髮上衝冠不可止遏及其事過毫髮不留此二人有過
人資質然高帝總理事物尚有疏略若悼公規模纖悉
備具樞機周密則天資又在高帝上惜乎當時人臣如
韓獻子知武子等不過輔之以才能事功無有知道之
士引而達之此悼公之所以止於悼公
定姒薨不殯于廟無櫬不虞匠慶謂季文子子
為正卿而小君之喪不成(四年)
定姒魯襄公之母季文子魯之正卿定姒薨季文子降
殺夫人之禮以從菲薄國君之母薨而無櫬當是時季
文子秉一國之政不能成君母之喪他主意要菲薄誰
能諫止得他若要諫止須是勢均力敵之人如孟孫尚
敢廢嫡立庶這一等人又不然其次如臧孫猶似可諫
而數子又無一言以及之匠慶不過工人之賤乃能以
此責季氏又擅伐蒲圃之檟以成其禮初季孫為己樹
六檟於蒲圃他日準備要自己用匠慶請木季氏說道
與劫略何異以上卿如此忿辭匠慶一面自斫更不恤
他季文子亦不能止禦以此知至理所在雖至微賤之
臣所守既正雖如正卿之貴有所不能屈此最學者不
可不講究
鄭子駟使賊夜弑僖公而以瘧疾赴于諸侯(七年)
鄭僖公將會諸侯在道中子駟使賊夜弑僖公偽以瘧
疾赴諸侯晉悼公當時方圖霸業何故受他偽赴都不
考究明正其罪求子駟戕弑之實遂從而隱忍不問以
此見霸者本原不是處大抵霸者本心只在於強國初
無誠心為天下賞善罰惡其所以賞有功罰有罪不過
假此以濟霸業耳至於事有不可掩者不得已而興師
討罪若其可以苟免便因循鹵莽過了初不曾有為天
下討亂臣賊子之誠心此晉國所以止於悼公一霸而
已
秦景公使士雃乞師于楚將以伐晉楚子許之
子囊曰不可(九年)
秦景公使士雅乞師于楚將以伐晉楚子許之子囊止
之子囊初不曾立晉朝之上歴數晉國之德政自任賢
使能至於工賈皂隷政事本末無不備知如親立於晉
朝此一段當以邲之戰參看當時楚莊王方強如晉士
會欒武子雖晉之臣而能歴數楚國之德刑政事卒乘
軍旅之事士會欒武子不在楚之朝言楚之政如親歴
楚之朝子囊不在晉朝言晉國之政亦如親立晉之朝
蓋晉楚兩強國所以兩立百有餘年者蓋其國各有腹
心之臣互觀兩國之政表裏洞見不敢輕略故如此凡
一盛一衰一治一亂其腹心骨髓一一見得是以晉楚
之霸業各至於百餘年至如陳隋之際一在江南一在
江北但有一江之隔隋脩德政欲取陳而陳懵然不知
此陳隋不能兩立而晉楚相距如此之遠所以相持百
餘年者以其國各有人常察兩國之政以是見國之有
人無人之閒也
荀偃士匄請伐偪陽(十年)
荀偃言雞鳴而駕塞井夷竈(十四年)
晉悼公再脩文公之霸業復使晉之威令赫然布於諸
侯自襄公厲公未有如悼公者所以後世論晉之霸必
須稱悼公然其閒亦有得有失其小處固不足論今則
論其大處所謂得之大者向者固已言之至其大失却
未有說出晉自厲公以來政事弛墮權移臣下悼公初
立方其朝於武宫逐不臣者七人固已能攬權柄使上
下知所畏到此為之一新固是得之大若失之大者是
何處晉自襄公以後權在臣下世世都如此自襄公時
先軫不顧而唾已有臣強之漸後來靈公以下馴至厲
公威令在臣下以悼公之霸一時收晉國之權及細考
之政在臣下君弱臣強根本之患元不曾除去悼公事
不一如十年荀罃為元帥荀偃士匄請伐偪陽罃不能
違卒從之及十四年偃為元帥令軍中曰雞鳴而駕塞
井夷竈唯余馬首是瞻欒黶狼僻從下軍而歸當時此
事甚不一自此數事觀之以悼公之明其臣尚如此後
六卿遂至分晉在悼公論固如是今則論時深為晉惜
自晉傳之悼公出來禍亂萌芽當盡掃去悼公自以在
自家粗可以辦事止論目前不能深憂遠慮此是悼公
大失後不免至於六卿分晉正如唐宦官之盛敬宗文
宗皆不能去此二君柔懦無志固不足論以武宗之英
武宣宗之明察趣過目前將就容養以為不害國事反
使之盤根錯節不能盡去但能使之稍戢不為大害而
已此所以終不免朱全忠之患武宣唐之賢君二君自
可除宦官之禍既不能去後來何緣去得晉自襄公厲
公以來都不能去權臣至于悼公亦晉之賢君却都不
理會後來如何去得以此見悼公規模狹小雖有違命
之臣反將就容養悼公自以為辦事得一時之便不知
亂根所在子孫之所深憂惜乎以悼公之明臣強可削
而不能削偪陽之役其獻俘反謂夷俘偪陽乃宋之附
庸國而謂之夷俘晉自獻公以來滅耿滅霍滅虞滅虢
非不多也皆未嘗隱其名而謂之夷俘悼公君臣稍賢
獨知中國自相屠戮之恥遮蓋其名謂之夷俘又不欲
盡滅其嗣使内史選其族嗣納諸霍人其賢可見然就
此責之既知其非自當不為乃隱其名上欺先君下欺
國人此可見悼公大失所在所以不忍盡滅使周内史
者可見制度尚在周官内史之職掌八柄曰爵曰賞以
封諸侯晉要封偪陽必命周内史此周之官制尚在左
氏與周禮源流體統相承接
鄭子駟為田洫司氏堵氏侯氏子師氏皆喪田
焉故五族以作亂(十年)
鄭子駟為田洫而當時司氏堵氏侯氏子師氏何為許
多人皆喪田焉以此觀之蓋周之井田廢壞至此已見
其端四家侵占遂更溝洫為田子駟後來要整頓田洫
便把四家田再開故四家作亂且田洫自古有之若仍
舊制何緣喪田必其閒嘗有侵削皆非舊制有如子産
欲復鄭田制民謗以為取我田疇而伍之此又見井田
漸壞人皆謂商君開阡陌大壞井田之制曾不知其來
之漸已久若使元不曾壞商君亦未能一旦盡掃去先
王之制不獨田制如此而先王之樂亦莫不然且以樂
論之孔子指不正之樂歸之鄭聲如當時衛有桑間濮
上之音子夏魏文侯之對言之甚詳皆是不正之音何
故獨歸之鄭聲者蓋鄭音首壞先王之樂其姦聲尤甚
如十一年鄭自蕭魚之會以女樂二人賂晉後來十五
年鄭師慧過宋朝曰若猶有人豈其以千乘之相易淫
樂之矇以此見鄭所有之樂皆非先王所有之樂亦如
井田壞之有漸
同盟于亳范宣子言不慎必失諸侯(十年)
會于戚范宣子假羽毛於齊(十四年)
晉侯問衛故於中行獻子(十四年)
晉悼公之霸至蕭魚之會霸業成就與齊桓公葵邱之
會晉文公踐土之盟一同晉悼公自即位以來許多工
夫積累到三駕而楚不敢與爭此是悼公一時之盛處
然雖盛於蕭魚亦衰於蕭魚想蕭魚未會之前君臣兢
兢上下一心唯恐不及同力以興霸業如十一年范宣
子盟于亳曰不慎必失諸侯其警戒固如此及既會蕭
魚之後君臣之閒志得意滿且以樂賞魏絳言八年之
中九合諸侯如樂之和無所不諧其君之驕可見於此
如戚之會范宣子假羽毛於齊齊人有之已僭了悼公
不能正其罪今宣子假羽毛而私有之以一大夫而僭
天子之禮則其臣之驕亦可知而悼公之衰墮亦可見
就宣子身上看未盟之前如此謹嚴到後來如此僭一
身之謹與僭不同如此更就悼公實事上看如衛孫林
父逐君若是蕭魚以前晉必討之今十四年悼公問中
行獻子獻子却說不如因而定之皆是君臣苟簡弛墮
之語況林父自衛獻公即位時已善晉大夫了到得中
行獻子受林父結托故不討其罪悼公自蕭魚已會之
後霸業日衰不無自也
晉悼賜魏絳樂曰子教寡人和諸戎狄以正諸
華(十一年)
悼公所以成霸業規模皆可見得如政事用人此不必
論其一更出迭入不戰屈楚其二使魏絳和戎欲無後
顧之慮故得專意南方觀其賜魏絳有言曰子教寡人
和諸戎狄以正諸華抑微子寡人無以待戎不能濟河
此和戎之策正如諸葛亮出來欲一統天下興漢社稷
欲與魏爭衡五月渡瀘先去降孟獲前整頓南邊羌夷
使無後顧之慮然後出師為進取之計看諸葛亮之規
模正得晉悼公之遺意
晉平公即位改服脩官會于湨梁(十六年)
人君即位之初便可占知終身之昏明治亂之由晉平
公繼悼公之後恃晉國之少安放於奢侈溺於宴安觀
其即位之初使羊舌肸為傅張君臣為中軍司馬祁奚
韓襄欒盈士鞅為公族大夫虞丘書為乘馬御改服脩
官烝于曲沃警守而下會于湨梁平公固是無知其初
即位能用許多人何故後來衰弱須看他承悼公之後
典刑法度尚在略有可觀固是平公之力亦皆是悼公
之餘平公即位之初規模便與悼公别了且悼公即位
之初政事用人一國上下煥然一新其初如此後來蕭
魚既會之後早是漸衰況平公即位之初規模已不如
悼公賴悼公之舊政遺法尚在憑藉扶持平穩安帖至
數十年而後平公又漸漸昏墮以此知霸業之衰亦可
占知於即位之初其後之霸主強弱昏明治亂亦基於
此
宋皇國父為太宰為平公築臺妨於農收子罕
請俟農功之畢(十七年)
宋皇國父為大宰為平公築臺妨於農收子罕請俟農
功之畢公弗許築者怨皇國父而譽子罕子罕聞之而
扶其不勉者意蓋不欲怨獨歸於皇國父德獨歸於己
欲分受其謗春秋之時分謗之事甚多如鞌之役韓獻
子欲斬人郤克馳救之至則已斬之矣遂令速以徇曰
吾以分謗分謗之說若不去深考止去形迹上看固見
彼此相體恤不使怨獨有所歸恩獨有所在與世閒爭
功者相去十倍然以大公至正之道論之則天下之事
有是有非有幸有不幸上則有君次則有同列看他舉
事之失自當竭忠推誠以救濟它不幸誠意已盡有救
不得處吾職已盡歸之無可奈何之地而非揚已取名
則人亦自不歸恩於我萬一不幸而人因德於我我亦
安然處之事久自定若自上面加添要與人分謗便非
大公至正之道亦是以善為之而不知其惡分謗之弊
流至於李斯之事始皇每事皆與分謗盡小忠而不知
大義所以養成始皇二世飾非護短之惡終至於亡國
雖然要之分謗之後不若無謗之可分天下之理自有
大公至正之道吾舉事以公民又何怨亦何謗若是出
於公民雖怨謗無恤可也何分之有子罕徇小忠而不
知大義不能安平和緩而至於揚已取名非忠臣之體
也
楚子言師徒不出人其以不榖為自逸(十八年)
鄭子孔將叛晉出楚師使告子庚子庚弗許楚子聞之
使告子庚曰國人謂不榖主社稷而不出師死不從禮
不榖即位於今五年師徒不出人其以不榖為自逸而
忘先君之業看楚子數句見得楚自武王以來養成尚
武風俗處惟其風俗尚武此楚所以常能抗衡上國雖
其閒君有賢有不賢有能有不能政事或脩或不脩而
尚武之風俗常自若且以周論之周之君自文武成康
皆以敦本務農孝悌忠厚涵養天下是以能維持周室
此周之所以王以周論楚王霸粹駁雖不同要之皆不
可不養其根本各隨其所尚養成風俗則一也自古皆
以養風俗為根本看子庚處此事又須見得他盡忠體
國處當時楚子既堅意於起師庚若驟諫楚子必不能
遏若使楚子自行未必不傾國而往再有鄢陵之敗若
使諸大夫行又恐或不能看量事情輕犯大敵故不若
自以身往上不至於沮君下不至於大敗楚國之師故
雖無功而還亦足以見子庚盡忠體國處
左氏傳說卷七
