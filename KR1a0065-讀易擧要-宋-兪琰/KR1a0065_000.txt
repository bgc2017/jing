讀易舉要易𩔖
提要
(臣)等謹案讀易舉要四卷宋俞琰撰是書文
淵閣書目焦竑經籍志朱睦㮮授經圖皆著
於錄然外間𫝊本殊稀故朱彝尊經義考亦
云未見今惟永樂大典尚散見于各韻之中
可以採輯謹裒合編次仍定為四卷考琰之
集說以朱子為宗而此書論剛柔往來則以
兩卦反對見義例以泰否二卦彖辭較朱子
卦變之說更近自然其易圖多本邵子而此
書論象數之學則駁張行成以元亨利貞為
周易起數於四之証蓋不為苟同者至於田
疇謂積乾坤屯蒙需訟之策至于師而六軍
之數皆全史璿謂革居四十九應大衍之數
故云天地革而四時成節居六十而甲子一
周故云天地節而四時成皆以偶合之見窺
聖人作易之意琰顧取之則殊非本旨然琰
於易苦思力索積平生之力為之意所獨契
亦往往超出前人所列諸家著述雖多本於
晁公武陳振孫兩家而名字爵里間有異同
亦可資考證固宜與所撰集說並行也琰别
有六十四卦圖易圖合璧聯珠易圖纂要諸
書舊與此書合刻修永樂大典之時割裂龐
雜淆其端緒惟八分為十六十六分為三十
二兩圖猶標俞琰纂圖之目其餘諸圖盡冒
讀易舉要之名合併為一殊為瞀亂今悉考
訂汰除以還其舊焉乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
讀易舉要目錄
卷一
易為卜筮之書
卦畫取象
占用隂陽老少
占用貞悔
卦爻之占辭
象占所稱
象辭占辭之異
卦變
剛來柔來上下圖
卷二
易中雜例
卦義
八卦主爻圖
十二卦主爻圖
卦之主爻
乘承比應
辭韻之叶
卷三
論象數之學
論易數之是非
河圖洛書之附會(附圖三)
卦氣之附會
納甲之附會
三易
易字義
卦象彖爻字義
重卦之人
名卦之人
作彖辭爻辭之人
卷四
經分上下二篇(附圖三)
十翼之目
古文周易十二篇
漢儒相傳之易
魏晉以後唐宋以來諸家著述
