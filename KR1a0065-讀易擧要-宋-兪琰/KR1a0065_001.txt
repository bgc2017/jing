讀易舉要卷一宋俞琰撰
易為卜筮之書
西漢藝文志云易道深矣人更三聖世歴三古至秦燔
書而易為卜筮之書𫝊者不絶隋經籍志云秦焚書易
以卜筮得全愚謂易非卜筮之書則與諸經同為煨燼
矣
朱子曰易以卜筮書故藏於太史太卜以占吉凶今人
誠不知易只見說易為卜筮作便羣起而爭之愚謂易
之為書實為卜筮而作既掌於太史太卜非卜筮而何
既言吉凶悔吝非卜筮之書而何又曰易本為卜筮
而作故曰夫易何為者也夫易開物成務冒天下之道
如斯而已易之大意如此學者諱言易為卜筮要說為
義理作何不直述如中庸大學以義理曉人須畫八卦
作甚又曰聖人要說理何不就理上直說何故回護
假託教人不可曉又何不别作一書何故假卜筮來說
許多吉凶悔吝又曰易至王弼用老莊解後人便以
為理不以為卜筮又曰今人未曉得聖人作易之本
意便先要說道理縦饒說得好只是與易元不相干聖
人分明說昔者聖人之作易設卦觀象繫辭焉以明吉
凶幾多分明某所以說易只是占筮書如此𩔖可見
又曰聖人作易教人去占占得恁地便吉恁地便凶所
謂通志定業斷疑者此也今若把作占說吉凶悔吝便
在我看我把作甚用皆得若把作理說時吉凶悔吝皆
斷定在九二六四等身上矣又曰如彖辭文言繫辭
皆是有因而發底不可一例看今人只把作占看便活
若把卦爻來作理看恐死了又曰易難看盖緣後世
諸儒將易發明天地造化之理易本不如是盖易之作
本教人卜筮如隨之時義遯之時義這般底是後來添
底初做卦爻時本不如此又曰今人讀易當分為三
等伏羲自是伏羲易文王自是文王易孔子自是孔子
易又曰易爻辭如籖解又曰易爻只似而今發課
卦影相似常見林艾軒云世之發六壬課者朱鳥翾翾
歸于海之湄吉這箇只是說水火合得吉爾若使此語
出自聖人之口則解者必去上面說道理以為朱鳥如
何海湄如何矣又曰他經先因其事方有其文如書
之堯舜禹湯伊尹武王周公之事自有許多事業方說
到這裏若無是事亦不說到此易只是箇空底物事未
有是事豫先說是理故包括得許多道理看人做甚事
皆撞著又曰易之所說皆是假設不必有如是事假
設如此則如此如彼則如彼設有這般事來人處這般
地位便當這般應又曰易中也有偶然指定一兩件
實事言者亨于岐山利用侵伐利遷國之𩔖是也亦有
兼譬喻言者如利涉大川則行船之吉占而濟大難大
事亦如之又曰易中言語煞有不可曉者盖當是時
人言語自與今不同然其中有至今尚存言語與今不
異者則尚可曉又曰或有當時俗語亦有他事後人
不知者
朱子極論易為卜筮之書其說詳且明矣愚謂以卜筮
觀易則無所不通不以卜筮觀易則多有不通者焉且
如噬嗑一卦以九四強梗于其中故諸爻皆言噬所以
噬九四也而九四本爻亦言噬乾胏則乾胏乃九四也
噬之者亦九四也九四其自噬乎九四不自噬當為誰
噬耶諸說惟楊誠齋云以大臣噬大臣大臣盖非止一
人比諸說頗勝而易之本旨果如是乎不若從朱子之
說只以卜筮觀易則所占之事為乾胏而占者為噬乃
不失易之本旨
卦畫取象
象者象也象其物宜是故謂之象
易有一畫之象三畫之象六畫之象皆象也如竒畫象
陽偶畫象隂此一卦之象也如天地雷風水火山澤此
三畫之象也如井鼎之𩔖此六畫之象也
六子之象皆取三畫乾坤之象則不拘三畫如革初九
指六二為牛渙初六指九二為馬皆一畫也乾坤之象
何為止取一畫也曰乾九坤六為易中之緼三百八十
四爻凡九皆乾凡六皆坤也
彖辭取象有取前卦為象者如中孚肖離有飛鳥之象
而小過云飛鳥遺之音是也又如復前有剥而以剝六爻
併復初爻則七而復云七日來復是也有取後卦為象
者觀屬八月而臨云八月有凶是也若以彖𫝊觀之則
又有别取他卦為象者頤中有物曰噬嗑是也
爻辭取象有一象而兼兩爻者履六三九四履虎尾姤
九二九四有魚无魚是也有一爻而兼兩象者坤初六
履霜堅冰剝上九君子得輿小人剝廬是也有本爻自
取一象而他爻又别取一象者頤初九自取龜象而六
四又指之為虎姤初六自取豕象而九二九四又指之
為魚是也有取主爻為象者噬嗑二三五所謂噬皆指
九四而言豫初鳴豫三盱豫皆指九四而言之也有取
應爻為象者屯六二六四言婚媾是也有取近爻為象
者明夷六二用拯馬壯指九三渙初六用拯馬壯指九
二遯萃初爻皆言用黃牛之革並指六二
頤中有物曰噬嗑盖從頤卦生出噬嗑之象澤上有水
節澤无水困盖從坎上坎下生出有水无水之象
離為龜頤無龜損益亦無龜而言龜者頤肖離損益皆
互離也
乾為馬震為龍乾爻皆稱龍何也朱子曰乾之六爻象
皆從龍龍是變化不測底物須著用龍當之愚謂乾道
變化至大至剛正是龍象震為龍者震得乾之初畫耳
如乾健象馬坤配乾則為牝馬震得乾之初畫則為作
足馬坎得乾之中畫則為美脊馬
朱子曰兌為羊大壯無兑恐是三四五爻有兑象又曰
卦全體似兌有羊象焉愚謂大壯九三稱羊互兌也上
六亦稱羊者肖兌也又曰坎為川兌為澤澤是水不
流底坎下一畫閉合時便成兌卦是川壅為澤之象愚
嚮見𨼆者云離如火向上而出則為震為雷向下而隕
則為艮為石
聖人設卦觀象繋辭焉以明吉凶盖有此卦便有此象
既有此象乃有此辭郭白雲曰易之為書其志其辭皆
由象出未有忘象而知易者朱子曰上世𫝊流象數已
明不須更說故孔子只於義理上說伊川亦從孔子今
人既不知象數但依孔子說只是說得半截不見上面
來歴
孔子謂聖人立象以盡意古注乃欲忘象以求意何其
謬哉朱子曰惟其言不盡意故立象以盡之學者於言
上會得者淺於象上會得者深
正義有實象假象之别若地上有水比地中生木升皆
非虚設故曰實若天在山中風自火出假而為義故謂
之假愚謂天在山中風自火出皆實象也且如四面是
山而其間空處乃天也天實在山中豈得是假火熾則
風生風實自火出豈得是假孔子不云乎見乃謂之象
盖其卦畫實有此象非虚設也
邵子曰易有内象理致是也有外象指定一物而不可
變者是也李隆山曰内象論理外象論形
朱子曰嘗得郭子和書曰先人說不獨天地雷風水火
山澤謂之象只是卦畫便是象
項平庵曰凡卦畫皆曰象未畫則其象𨼆已畫則其象
著是故指畫為象非謂物象也其曰天曰龍者自因有
象之後推引物𩔖以明之爾本指易象者非此之謂也
象數固不可不知然亦不可深泥張閎中以書問程子
云易之義本起於數程子答曰謂義起於數則非也有
理而後有象有象而後有數易因象以知數得其義則
象數在其中矣必欲窮象之𨼆微盡數之毫忽乃尋流
逐末術家之所尚非儒者之所務管輅郭璞之學是也
又曰理無形也故因象以明理理見乎辭矣則可由辭
以觀象故曰得其義則象數在其中矣
占用隂陽老少
占法隂陽老少之說盖指四象生成之數其曰太陽居
一而含九故一為太陽生數九為太陽成數少隂居二
而含八故二為少隂生數八為少隂成數少陽居三而
含七故三為少陽生數七為少陽成數老隂居四而含
六故四為老隂生數六為老隂成數或者專以乾為老
陽坤為老隂六七為少陽少隂是不明占法者之偏見
也朱子曰老隂老陽為乾坤然而皆變少隂少陽亦皆
為乾坤然而皆不變老隂老陽不專在乾坤乾坤亦有
少隂少陽如乾坤六爻皆動是老六爻皆不動是少震
坎艮巽離兌六卦亦有老陽老隂
占用貞悔
占法有貞悔凡卦六爻皆不變則以内卦為貞外卦為
悔變則以本卦為貞之卦為悔
洪範云乃命卜筮曰雨曰霽曰蒙曰驛曰克曰貞曰悔
凡七卜五占用二孔氏注云内卦曰貞外卦曰悔項平
庵曰竊意夏商之筮法止用貞悔至文王之易以變爻
為占六爻皆不變者乃占貞悔則不止用二矣
國語云得貞屯悔豫皆八也趙虚齋曰屯之豫初四五
皆變當以本卦為貞之卦為悔二三上不變皆偶是謂
皆八
朱子曰貞者事之始悔者事之終貞者事之主悔者事
之客又曰貞是正底悔是過底又曰一貞八悔如乾夬
大有大壯小畜需大畜泰内一乾是貞外八卦是悔餘
倣此(案夬大有大壮小畜需大畜泰止七卦其一為重乾故云外八卦)
項平庵曰人但知内卦為貞外卦為悔不知其何說也
王介甫謂静為貞動為悔亦臆之而已此占家之事惟
京氏易謂發為貞静為悔則合于筮法盖占家以内卦
為用事謂問者之來意也外卦為直事謂禍福之決也
來方發專一之至故謂之貞外卦既成禍福既定故有
悔焉盖卦有元亨利貞故取貞字為主爻有吉凶悔吝
故取悔字為決也
卦爻之占辭
元亨利貞占辭也乾與屯隨皆一體文王本意盖謂始
焉最善而大通終宜固守以正孔子釋此四字之義以
示人遂分而為四盖欲使後世知所以為元為亨為利
為貞之義也朱子曰元亨是示所以為卦之意利貞便
因以為戒耳又曰文王只是說大亨利于貞不以分配
四時孔子見此四字好始分作四件說孔子之易與文
王之易自不同又曰自屯以下釋元亨利貞乃用文王
本意
元始也善也大也元永貞元吉之元與元亨之元同
亨通也虚庚反隨之亨于西山升之亨于岐山亨音享
許兩反乃祭享之享與此不同
利者宜也不利者不宜也无攸利者無所宜也无不利
者其占無所謂不利非曰無一事之不利也
朱子曰凡易中利字多為占者設盖是治人方有利不
利若是卦畫何不利之有
貞正而固也朱子曰正字不能盡貞之義須是連正固
說其義方全正字也有固字意但不分明終是欠闕正
固如孟子知斯二者弗去是也知斯是正意弗去是固
意陳臯曰貞偕專固之稱不可獨訓以正或專一固守
而𫉬吉或不知通變不當固守而守則凶矣
安貞謂貞之安分者也居貞謂貞之不動者也艱貞謂貞之
艱苦者也可貞謂當其時之可而貞非純乎固執也永
貞謂貞之永久者也元永貞謂自始至終貞而惟一也
貞吉謂固守以正則吉也而又言貞吝貞厲貞凶何也
曰事有可為有不可為可為則為之不必固執而不為
不可為則已不必固執而強為不為則吝強為則厲甚
則凶也
屯言小貞吉大貞凶何為有小大之異也曰非謂小正
則吉大正則凶也貞豈有小大哉盖謂居屯之時能以
謙小自處而所守者正則吉不識時勢而徒自尊大是
乃固執而自取其凶也小貞吉唐德宗近之矣大貞凶
魏高貴鄉公是也
吉善也中吉謂中則吉也初吉謂始雖吉未保其往也
終吉謂要其終則吉也亦有轉凶而為吉者如同人之
九四是也厲吉謂雖危厲而吉也艱則吉謂艱苦而後
吉也大吉謂十分之吉也
元吉與大吉同歟異歟曰元吉者吉之第一最大而又
盡善也盖其始焉本吉非轉凶而為吉也
凶惡也有凶謂其凶自我有以取之也終凶謂要其終
則凶也
悔懊恨也吝恨惜也剛猛者勇于前而失之太過則未
免懊恨柔懦者縮于後而失之不及則徒爾恨惜耳悔
猶可取吝不足道也朱子曰悔屬陽吝屬隂悔是逞快
做出事來有失後悔所以屬陽吝是隈隈衰衰不分明
底所以屬隂亦猶驕是氣盈吝是氣歉
有悔謂有以取其悔无悔謂無以取其悔也
悔亡者本有悔也能自修改其悔乃亡也
陳臯曰有知幾識變豫能修改而得無悔者有頑然作
非不以為悔者有獨善其身以免悔者
吝嗇也羞也鄙也陳臯曰或不能通變或捨義徇利或
黨比不容皆曰吝
小吝者吝之小者也貞吝與貞凶之義同謂固執而不
知變則雖正亦吝也
厲危而不安也厲吉雖危而吉也厲无咎雖危而无咎
也有厲如此則有厲也程子曰凡可以致凶而未至者
則曰厲朱子曰厲多在陽爻言
艱難也利艱謂宜艱苦不宜慢易也艱則无咎謂艱苦
則足以補其過也陳臯曰无咎之義有三有善補過而
无咎者有過由已作不可更責咎于人者有徇節過凶
不可責以咎者郭白雲曰易之言无咎于有疑之爻多
言之其不言者明見其无咎或明知其有咎如井六四
之才疑于有咎故明言无咎以别之朱子曰无咎是上
不至于吉下不至于凶平平恰好處
无大咎雖有咎而咎之小者也何其咎與又誰咎同匪
咎者非其罪也
譽稱舉也无譽无得而稱也朱子曰譽者實之名
孚信也孚信之由衷也罔孚不相信也有孚謂乘承比應
或同體有上有下有互同體者同是一體也何謂同德
曰爻之德有剛有柔同德者剛遇剛柔遇柔也
爻辭凡兩言有孚盖各有所指
喜悦也慶賀也悦謂心自悦慶謂人賀之也
福祐也祉福也
愁不悦也憂慮也慮其在已者也勿憂不必憂也恤亦
憂也憂其在彼者也勿恤不必恤也
災天災也眚人眚也
疾害也易言疾者八豫六五復彖辭无妄九五遯九三
損六四鼎九二豐六二兑九四皆疾害之疾非疾速之
疾與明夷不可疾之疾不同
寇盜也易中凡言寇皆指坎屯初九之寇指六四蒙上
九之寇指六三需九三之寇睽上九之寇皆指六四賁
六四漸九三之寇則皆自謂盖互坎也凡言匪寇婚媾
則謂非我之寇盜乃我之匹配也
幾及也近也屯六三幾不如舍小畜上九歸妹六五月
幾望皆訓近此乃幾及之幾非幾微之幾與幾者動之
微之幾不同
渝變也
用者變動而用事也乾用六爻俱動而變為坤也坤用
六爻俱動而變為乾也
勿用不可變動而用事也
往謂動而行也
居謂不動也
先儒皆謂自内而往外曰往愚則曰自此而往彼曰往
如屯六四曰求婚媾往吉无不利謂初來求四四往應
初豈自内而往外哉盖自此而往彼也
征與往同歟異歟曰征之為言正也征吉以正道而行
則吉也征凶雖以正道而行亦凶也
象占所稱
易中凡稱君子小人王公大人武人幽人婦人夫子之
𩔖皆指占者而言
大人皆指陽爻小人皆指隂爻亦有一爻而兼言大人
小人者如否六二是也
否六二隂爻而言大人何也曰隂雖小從陽則大六二
之隂盖與九五之陽正應也
師上六大君指六五下應九二從陽而大也履六三大
君則指九五
程子曰大人乃王公之通稱愚謂易中所稱大人非但
謂有大德之人即今所謂在上之貴人是也如唐時回
紇指郭子儀亦曰大人小人非但謂無德之人即今所
謂在下之賤人是也若春秋時大夫對其國君皆自稱
曰小人盖謙辭也亦猶王公稱孤寡不榖皆謙辭也
師言丈人即是大人大字訛而為丈字也師之大人與
困之大人皆指九二(案王莘叟音訓引晁氏曰子夏𫝊作大人說之案揚雄作丈人)
君子小人乃智愚賢不肖之對稱易道崇陽抑隂進君
子退小人亦猶春秋之法尊王而黜伯内諸夏而外四
夷也張子曰易為君子謀不為小人謀朱子曰易中說
陽處便扶助推移到隂處便抑遏壅絶
大禹謨云君子在野小人在位君子猶今王公大臣之
貴子小人猶今閭閻市井之賤人唐虞之時天下萬國
是時在官者無非國君之子故有君子之稱
古之所謂君子只是國君之子凡王子公子皆是也自
禮運以禹湯文武成王周公為六君子遂謂君者君臨
萬國子者子育萬民而又有在上君子在下君子之别
渾言之則以為成德之稱是故司馬溫公曰德勝才則
為君子才勝德則為小人若究竟君子小人之名義小
人乃下賤卑小之人君子即國君之子
丈夫乃男子之通稱以小子對丈夫則小子乃幼小之
稱丈夫乃老成之稱
妹少女也對長子言故曰妹娣女弟也對長女言故曰
娣娣即妹也
男曰夫子女曰婦人恒言婦人夫子只是男女之通稱
家人言婦子乃是妻子
屯言女子乃未嫁之稱大過言士夫歸妹言士皆未娶
之稱對老婦而言則曰士夫對女而言則曰士
妻齊也大畜言夫妻反目妻即婦也對夫而言故曰妻
妾次于妻而不正者也鼎初六言得妾指九四兑為妾
九四互兑而不正故為妾
易中大事稱王或稱天子或稱大君小事稱公或稱侯
皆是泛言若以王用亨于岐山西山為太王誤矣吳環
溪曰卦有兌則象西隨之兌見于正卦故上六言西山
升之兌見于互體故六四言岐山岐山者西之一山而
小于西也享者謂王者享于此也何必文王哉
稱王稱天子稱大君同歟異歟曰天子者代天作子至
公無私之稱王者諸侯之主涖中國撫四夷是為王君
者民之主奄有四海為天下君是為大君
晉九四王母指六五隂之尊也小過六二言妣亦指六
五皆坤畫也坤為母在小過之時故稱妣
小過六二以九四為祖何以見之曰乾為父九三乾畫
居已之上父也九四又居父之上故稱祖
朋指坤畫之隂坤為衆故稱朋坤在西南本方則得朋
巽泰兌皆其朋也東北則喪朋矣泰九二朋亡指六五
應已而亡其六四上六之朋也豫九四之朋指在下三
隂復之朋指衆隂蹇九五之朋指六二咸九四解九四
之朋皆指初六
朱子曰易中言帝乙歸妹箕子明夷高宗伐鬼方之𩔖
疑皆當時帝乙高宗箕子曾占得此爻故後人因而記
之而聖人以入爻也愚謂震東方之卦也東方屬乙泰
六五互震歸妹六五震體六五君也故以象皆為帝乙
兌為少女妹也震為長子兄也歸妹上震下兌泰互震
兌故取象以為長兄嫁妹既濟九三以剛居剛而在下
卦之上有高宗中興而征伐之象乃若明夷六五箕子
當為其子盖因彖𫝊言箕子遂亦為箕子吳環溪馮厚
齋皆辯之詳矣愚謂易中言其子不特明夷也如鼎言
得妾以其子中孚言其子和之皆其子也又如訟之其
邑人復之其國君大過之其女妻其士夫離之其醜晉
之其王母睽之其人困之其妻歸妹之其君其娣小過
之其祖其妣爻辭稱其者若此之衆而明夷六五之稱
其子復何疑哉(案箕陸德明釋文曰蜀才作其琰復證以其邑人云云以佐其說與程朱說異)
象辭占辭之異
朱子曰易有象辭有占辭有象占相渾之辭如乾初九
潜龍是象勿用是占此象占相渾之辭也坤初六履霜
堅冰至此純乎象也六二直方大不習无不利此純乎
占也
愚謂諸家易解往往以象辭占辭滚為一說且如屯六
二屯如邅如乘馬班如自是一義匪寇婚媾女子貞不
字十年乃字又自是一義豈可滚而為一又如震六三
震行无眚今諸解者並不說雷之行徑說人事聖人固
是以天道明人事然須先說天道如此分曉了然後方
說人事亦如此豈可滚而為一朱子曰如楚詞以神為
君以祀之者為臣以寓其敬事不可忘之意固是說君
臣但是先且為它說事神然後及它事君意思始得今
人便直去解作君底意思不喚作不是它意但須是先
與結了那一重了方可及這裏方得本末周備易便是
如此今人性褊急更不說它本意便將道理來滚說了
伏羲畫卦止有卦象可觀文王繫之以辭始有辭義可
推至孔子作𫝊則其理又詳明矣需六三需于泥致寇
至經文如此𫝊乃云自我致寇敬慎不敗也孔子盖自
發明文王言外之意推出敬慎不敗之說當知文王自
是文王意孔子又自是孔子意盖不可以經𫝊滚為一
說也朱子曰孔子雖推明義理這般所在又變例推明
占筮之意
卦變
乾初九變姤九二變同人九三變履九四變小畜九五
變大有上九變夬春秋時蔡墨所謂乾之姤又謂其同
人其大有其夬是也
孔成子筮立縶遇屯之比晉侯筮勤王遇大有之睽此
筮而以卦變言也乃若知莊子曰在師之臨游吉曰在
復之頤此不筮而亦以卦變言也易變易也故古人之
於易不問筮與不筮皆論其變
卦變之說用之占法則可用之解經則不可盖忘其本
爻之義也都聖與田惠叔皆用此解經差矣
主卦變之說者皆謂一隂一陽卦自復姤來二隂二陽
卦自臨遯來三隂三陽卦自泰否來朱子易學啟蒙有
圖凡一卦變為六十四卦或曰卦變之說李隆山王童
溪深詆之古注程𫝊皆不取而朱子取之何也曰朱子
存而不泥盖占法用之不可廢也
古注程𫝊皆不取卦變不取誠是也朱漢上則取變卦
觀其攷古註程𫝊之說云弼注賁曰坤之上六來居二
位柔來文剛之義也乾之九二分居上位分剛上文柔
之義也此即卦變也而弼力詆卦變是終日數十而不
知二五也伊川𫝊損六三曰三陽同升則損九三以益
上三隂同行則損上六以為三此正論卦變也愚謂漢
上但見古注解彖𫝊程𫝊解爻辭皆就一卦之中往來
上下殊不知彖𫝊盖兼論兩卦反對之剛柔爻辭則論
本卦兩爻相應之剛柔各有所取也
古注論賁不曰噬嗑之六五來為賁之六二而曰坤之
上六來居二位不曰分噬嗑之初九上為賁之上九而
曰乾之九二分居上位蓋不知卦對之妙也程𫝊論損
之六三則自是爻辭之義與彖𫝊之義不同漢上攻之
過矣
或疑程𫝊解損之彖𫝊曰如剛上柔下損上益下謂剛
居上柔在下損於上益於下據成卦而言非謂就卦中
升降也解損之六三乃曰上與三雖本相應由二爻升
降而一卦皆成兩相與也何其說之自相戾也愚謂程
子兩說皆是也彖自是彖義爻自是爻義豈相戾哉彖
𫝊每以兩卦相並而言故不就本卦升降取義爻辭或
以兩爻相應而言則就本卦升降取義讀易者宜審思
而明辨之不可執一而廢一也
程子解賁之彖𫝊云卦之變皆自乾坤先儒不逹故謂
賁本是泰卦豈有乾坤重而為泰又由泰而變之理解
隨之彖𫝊則曰乾之上九來居坤之下坤之初六往居
乾之上是謂剛來而下柔或者難之曰乾坤重而為泰
乃三畫之乾坤夫三畫之乾坤安有所謂上九初六哉
但當云乾之剛坤之柔不當云上九初六愚應之曰謂
乾九坤六者非也謂乾剛坤柔者亦非也當知彖𫝊所
謂剛柔上下不過以兩卦前後相並而對取其義耳何
必舍近而求遠去此而取彼哉
蔡節齋曰乾剛交坤而成震坎艮坤柔交乾而成巽離
兑故言剛來剛下者明乾剛在上而下交坤言柔來柔
下者明坤柔在上而下交乾也若剛上之與柔上則又
乾剛在下而上交坤坤柔在上而下交乾也是皆本於
乾坤之交而互取之爾愚謂以本卦兩體互取乾坤之
交惟三隂三陽卦乃可如四陽四隂卦則其說窮矣且
如訟之剛來自何爻而來耶又如无妄之剛自外來指
何爻為外耶
或曰卦體有内外上下之分凡陽爻為主於内則曰剛
來曰剛下有一于外則曰剛上凡隂爻在内則曰柔來
曰柔下在外則曰柔進曰柔上此說最乾淨亦不必曰
從乾來從坤来畢竟彖𫝊但言剛柔未嘗言乾坤愚謂
此說固乾淨矣若以彖𫝊觀之則孔子釋彖之本旨儘
自詳密不如是之闊疎也
朱漢上曰或謂乾當在上處乎下則必升坤當在下處
乎上則必降此言否泰可也於訟无妄不通矣蓋訟者
遯三之二无妄者遯三之初愚謂或者之說固失之矣
漢上之說亦未為得也當知彖𫝊贊成卦之主爻遂就
主爻上推出剛柔上下與來蓋以二卦相並而言訟之
剛實自需來无妄之剛實自大畜之外來謂自乾坤來
者非也謂自遯來者亦非也
或疑卦序先需後訟先无妄後大畜謂訟之剛自需而
來則可謂无妄之剛自大畜來則不可殆不深思耳序
卦先泰後否雜卦則曰否泰反其𩔖也何為顚倒之邪
泰上六曰城復于隍泰極則反而為否也否上九曰傾
否否終則傾而為泰也蓋以兩卦對取其義不以先後
拘也彖𫝊亦然訟云剛來訟之剛蓋自需而來渙云剛
來渙之剛蓋自節而來訟以前卦之需取義需倒轉而
為訟也渙以後卦之節取義節倒轉而為渙也隨倒轉
而為蠱而云剛上柔下者在隨為上六初九在蠱則為
上九初六也蠱倒轉為隨而云剛來而下柔者蠱之上
九來為隨之初九而居六二之下也噬嗑與節皆云剛
柔分者一剛一柔分居上下而各為之主也噬嗑倒轉
為賁則六五來為六二而文兩剛又分初九之剛上為
上九而文兩柔是謂柔來而文剛分剛上而文柔剥倒
轉為復則剥上九反而為復初九是謂剛反大畜云剛
上而尚賢无妄初九之剛上為大畜之上九而六五自
下承之也无妄云剛自外來而為主於内者无妄初九
之剛實自大畜上九來為内卦之主也咸倒轉為恒恒
倒轉為咸故咸云柔上而剛下恒云剛上而柔下明夷
倒轉為鼎家人倒轉為睽革倒轉為鼎三卦皆以六二
進為六五故皆云柔進而上行睽鼎以前卦取義晉則
以後卦取義也歸妹倒轉為漸則六三進為六四故曰
進得位亦以後卦取義也乃若中孚小過不可倒轉中
孚則云柔在内剛得中小過則云柔得中剛失位無非
皆就兩卦之相比取義後卦或取前卦而言前卦或取
後卦而言前後旁通惟變所適蓋不拘也自秦漢之後
唐宋以來諸儒議論絶無一語及此何不思之甚歟
剛來柔來上下圖(案諸圖誤入是書者皆刪去此圖與前文正相𤼵明故列於此)
剥䷖
復䷗
剥倒轉為復復彖𫝊云剛反蓋自剥之上九反而為復
之初九反與返同自外而内謂之反
需䷄渙䷺
訟䷅節䷻
需倒轉為訟訟之剛來謂九二自需九五來節倒轉為
渙渙之剛來謂九二自節九五來訟以前卦取義渙以
後卦取義其情旁通唯變所適不以先後拘也
隨䷐
蠱䷑
隨云剛來而下柔者蠱上九來為隨初九而居六二之
下也蠱云剛上而柔下者在隨為初九上六倒轉為蠱
則初九之剛上為上九上六之柔下為初六也
无妄䷘
大畜䷙
无妄倒轉為大畜則初九之剛上而為上九而六五之
君自下承之故曰剛上而尚賢大畜倒轉為无妄則上
九之剛來為初九故曰剛自外來而為主於内
噬嗑䷔
賁䷕
賁六二之柔自噬嗑六五來文于兩剛之間故曰柔來
而文剛又分噬嗑初九之剛上而為上九故曰分剛上
而文柔賁飾也故言文
家人䷤革䷰晉䷢漸䷴
睽䷥鼎䷱明夷䷌歸妹䷵
睽鼎晉三卦皆曰柔進而上行皆以六二進而為六五
漸曰進得位則以六三進而為六四睽鼎以前卦取義
晉漸以後卦取義
咸䷞
恒䷟
咸倒轉為恒則九三上而為九四上六下而為初六故
恒曰剛上而柔下恒倒轉為咸則初六上而為上六九
四下而為九三故咸曰柔上而剛下
中孚䷼
小過䷽
中孚小過此二卦不可倒轉者也其剛柔相對其義亦
相反是故中孚云柔在内剛得中小過則云柔得中剛
失位皆就兩卦之相比對說不拘卦之先後也
泰䷊
否䷋
泰象辭云小往大來謂隂往居外陽來居内否彖辭云
大往小來謂陽往居外隂來居内彖𫝊於泰云天地交
於否云天地不交蓋對取兩卦相反之義泰上六云城
復于隍泰極則反為否也否上九云傾否否極則反為
泰也卦序先泰而後否雜卦乃云否泰反其𩔖不言泰
否而言否泰不拘卦之先後也又如比樂師憂兌見巽
伏井通困相遇解緩蹇難睽外家人内大壯則止遯則
退大有衆也同人親也離上而坎下也皆與卦序倒置
無非兩卦相比對取其義耳程伊川曰乾坤有即一時
有不容說先後只是一道事愚謂伏羲畫卦蓋如此知
伏羲畫卦之原如此則不泥於卦之先後也
或疑訟在需後可言九二之剛自需而來隨先蠱无妄
先大畜豈可言隨初九來自蠱之上无妄初九來自大
畜之外耶吁未之深究耳彖𫝊取義蓋不以先後拘也
一說云一隂一陽卦自復姤來二隂二陽卦自臨遯來
三隂三陽卦自泰否來又一說云乾坤交而為六子凡
剛柔皆自乾坤來要之指一隂一陽卦自復姤來者非
也指剛柔皆自乾坤來者亦非也蓋乾坤交而生六子
此乾坤乃三畫之卦彖𫝊言剛柔上下乃六畫之卦謂
六子生於三畫卦之乾坤則可若以三畫卦之乾坤論
彖𫝊六畫卦之剛柔上下則不可也
讀易舉要卷一
