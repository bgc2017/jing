周禮述註卷九
安溪李光坡撰
○載師掌任土之灋以物地事授地職而待其政令
註曰任土者任其力勢所能生育且以制貢賦也物
物色之以知其所宜之事而授農牧虞衡使職之
疏曰待其政令者謂因其職事使其賦貢即下經園
廛二十而一以下是
以廛里任國中之地以場圃任園地以宅田士田賈田
任近郊之地以官田牛田賞田牧田任遠郊之地以公
邑之田任甸地以家邑之田任稍地以小都之田任縣
地以大都之田任畺地
註曰鄭司農云民宅曰宅宅田者以備益多也士田
者士大夫之子得而耕之田也賞田者賞賜之田司
馬灋曰王國百里為郊二百里為州三百里為野四
百里為縣五百里為都杜子春云五十里為近郊百
里為遠郊玄謂廛里者若今云邑里居矣廛民居之
區域也里居也圃樹果蓏之屬季秋於中為場樊圃
謂之園宅田致仕者之家所受田也士相見禮曰宅
者在邦則曰市井之臣在野則曰草茅之臣士讀為
仕仕者亦受田所謂圭田也孟子曰自卿以下必有
圭田圭田五十畝賈田在市賈人其家所受田也官
田庶人在官者其家所受田也牛田牧田畜牧者之
家所受田也公邑謂六遂餘地夫子使大夫治之自
此以外皆然二百里三百里其上大夫如州長四百
里五百里其下大夫如縣正是以或謂二百里為州
四百里為縣云遂人亦監焉家邑大夫之采地小都
卿之采地大都公之采地王子弟所食邑也畺五百
里王畿界也皆言任者地之形實不方平如圖受田
邑者遠近不得盡如制其所生育賦貢取正於是爾
以廛里任國中而遂人職授民田夫一廛田百畝是
廛里不謂民之邑居在都城者與凡王畿内方千里
積百同九百萬夫之地也有山陵林麓川澤溝瀆城
郭宫室涂巷三分去一餘六百萬夫又以田不易一
易再易上中下相通定受田者三百萬家也遠郊之
内地居四同三十六萬夫之地也三分去一其餘二
十四萬夫六鄉之民七萬五千家通不易一易再易
一家受二夫則十五萬夫之地其餘九萬夫廛里也
場圃也宅田也士田也賈田也官田也牛田也賞田
也牧田也九者亦通受一夫焉則半農人也定受田
十二萬家也食貨志云農民戶一人已受田其家
衆男為餘夫亦以口受田如此士工商家受田五口
乃當農夫一人今餘夫在遂地之中如此則士工商
以事入在官而餘夫以力出耕公邑甸稍縣都合居
九十六同八百六十四萬夫之地城郭宫室差少涂
巷又狹於三分所去六而存一焉以十八分之十三
率之則其餘六百二十四萬夫之地通上中下六家
而受十三夫定受田二百八十八萬家也其在甸七
萬五千家為六遂餘則公邑賈音古畺疆本字監
古銜反率音律
凡任地國宅無征園廛二十而一近郊十一遠郊二十
而三甸稍縣都皆無過十二唯其漆林之征二十而五
註曰征稅也言征者以共國政也鄭司農云任地謂
任土地以起賦稅也玄謂國宅凡官所有宫室吏所
治者也國税輕近而重遠近者多役也園廛亦輕之
者廛無榖園少利也古之宅必樹而畺場有瓜疏
曰上經言任地所在此經言地税多少不同之事甸
稍縣都皆無過十二者但此四處出稅不同據上文
直言公邑任甸地則甸地之中兼有六遂矣其稍縣
都上文推言三等采地為井田助灋不見公邑則三
者之中皆有公邑此云十二者餘三等采地而言以
其鄉遂公邑皆為夏之貢灋故也漆林之税特重以
其自然所生非人力所作故也
凡宅不毛者有里布凡田不耕者出屋粟凡民無職事
者出夫家之征
註曰鄭司農云宅不毛者謂不樹桑麻也布泉也宅
不毛者有里布民無職事者出夫家之征欲令宅樹
桑麻民就四業則無税賦以勸之也玄謂宅不毛者
罰以一里二十五家之泉空田者罰以三家之税粟
以共吉凶二服及喪器也民雖有閒無職事者猶出
夫税家税也夫税者百畝之税家税者出士徒車輦
給繇役朱子曰宅不毛為其為亭臺也田不耕為
其為池沼也閒音閑
以時徵其賦
坡謂賦田賦也大宰大府所謂九賦司會所謂以九
賦之灋令田野之財用者也蓋惟正之供也會古
外反
問里布既仍鄭註則口泉之說是矣若以口泉為
非則里布之註不仍矣曰朱子仍之坡何敢不仍
或問里布朱子云亦不可考朱子莫考之坡何能
有考而有以易之饒氏云家征是力役之征夫征
是粟米之征里布是布縷之征是不以布為泉也
不以為泉而以為布縷與不毛之罰似得其倫類
然本經凡言布者指泉為多獨於此為布縷饒氏
之云亦未有他據也况一字而二三其解又解經
之所深避乎仍而闕之不害為慎雖然三代遠矣
里布或别有所指為口泉決非也
○閭師掌國中及四郊之人民六畜之數以任其力以
待其政令以時徵其賦
國中及四郊六鄉之中自廛里至遠郊也掌六畜數
者農事之本且祭祀養老之所必具車乘之所必役
也政令賦役皆是也坡謂此所徵賦乃萬民之貢
也大宰所謂九職大府所謂九功司會所謂以九功
之灋令民職之財用者也亦稱賦者疏云賦其總名
是也
凡任民任農以耕事貢九榖任圃以樹事貢草木任工
以飭材事貢器物任商以市事貢貨賄任牧以畜事貢
鳥獸任嬪以女事貢布帛任衡以山事貢其物任虞以
澤事貢其物
註曰貢草木謂葵韮果蓏之屬疏曰大宰以九職
任萬民有職必有功有功即有貢故此論貢之灋也
分山澤為二者以山澤出貢不同故分為二以充八
通閒民為九耳貢其物者山澤出産多故不名一物
凡無職者出夫布
載師云任地則無職者惰農也有田不耕故罰重此
云任民則無職者遊手也勉以擇業故罰輕夫布者
以布代九榖與吳幼清曰賦與貢異賦有常數貢
無常數此任民以八貢則随其地産而貢之其無者
不強
○凡庶民不畜者祭無牲不耕者祭無盛不樹者無椁
不蠶者不帛不績者不衰
註曰掌罰其家事也盛黍稷也椁周棺也不帛不得
衣帛也不衰喪不得衣衰也皆所以恥不勉盛音
成強上聲
○縣師掌邦國都鄙稍甸郊里之地域而辨其夫家人
民田萊之數及其六畜車輦之稽三年大比則以攷羣
吏而以詔廢置
註曰郊里郊所居也自邦國以及四郊之内是所主
數周天下也萊休不耕者郊内謂之易郊外謂之萊
善言近吕伯恭曰先王自封建諸侯外有閒田散
在諸侯之國或謂諸侯有罪則削其地以為閒田若
有功則以閒田增封之天子平時各命王官以掌之
縣師掌邦國都鄙稍甸郊里之地域而兼天下之閒
田以總其目此皆古人封建相維之意
若將有軍旅會同田役之戒則受灋於司馬以作其衆
庶及馬牛車輦會其車人之卒伍使皆備旗鼓兵器以
帥而至
註曰受灋於司馬者知所當徵衆寡邱氏曰作起
也起其衆庶馬牛車輦而後會其車人之卒伍人有
人之卒伍車有車之卒伍坡謂下稍人註云縣師
受於司馬邦國都鄙稍甸郊里唯司馬所調帥而至
者帥而至司馬也
凡造都邑量其地辨其物而制其域
疏曰都大都小都邑家邑也物謂地所有也若地無
所有不可耕墾若山澤者不授之故王制云名山大
澤不以封
以歲時徵野之賦貢
坡謂野謂甸稍縣都也所徵貢與閭師同徵賦則貳
載師也
○遺人掌邦之委積以待施惠
疏曰此與下為總目也
鄉里之委積以恤民之囏阨門關之委積以養老孤郊
里之委積以待賓客野鄙之委積以待羇旅縣都之委
積以待凶荒
註曰委積者廩人倉人計九榖之數足國用以其餘
共之所謂餘灋用也職内邦之移用亦如此也皆以
餘財共之少曰委多曰積鄉里鄉所居也囏阨猶困
乏也門關以養老孤人所出入易以取餼廩也羇旅
過行寄止者待凶荒謂邦國所當通給者也疏曰
鄉里據國中郊里即六鄉之民所居郊者賓客至郊
與主國使者交接因即與之廩餼故以待賓客也野
鄙者六遂在郊外曰野六遂有五百家鄙故以鄙表
六遂耳羇旅處處皆有獨於此見惠者甸地在二百
里中於内外有羇旅皆得取之故獨見於此也云縣
都不見家稍者則縣都中可以兼之特於此三處見
凶荒者凶荒則畿内畿外皆有若畿外凶荒則入向
畿内取之畿内凶荒則向畿外取之故於近畿三百
里之外言待凶荒之事也
凡賓客會同師役掌其道路之委積凡國野之道十里
有廬廬有飲食三十里有宿宿有路室路室有委五十
里有市市有候館候館有積
註曰廬若今野候徙有庌也宿可止宿若今亭有室
矣候館樓可以觀望者也一市之間有三廬一宿
疏曰上經委積隨其所須之處而委積此經所陳委
積據會同師役行道所須故分布於道路薛士龍
曰成周封建之制自諸侯祿地及祿士之外其閒田
之歸於公上者雖領於王官皆藏於天下故自都達
竟有委有積凡糗糧芻茭具焉以待軍旅攷之於詩
徹申伯土疆以峙其糧而左氏亦云衛取於相土之
東都以會王之東蒐夫糧峙於申會蒐之備達於衛
境天下之賦藏略可覩矣王氏曰遺人會同司役
之委積邦之大用不領於大府者大府主邦中經費
之用有品式式用之餘所餘猶多則隨道里之便收
貯之卒然有急而用可無之兼無餽餉輸輓之勞是
以雖行千里而若袵席上過師也庌音雅竟音境
凡委積之事巡而比之以時頒之
疏曰言凡委積上二文委積之事是也以時頒之則
以待者是也
○均人掌均地政均地守均地職均人民牛馬車輦之
力政
均人所均地政以下總均畿内鄉遂及公邑政讀為
征地征九賦也地守虞衡之屬地職農圃之屬二者
九貢也力政人民則治城郭涂巷溝渠牛馬車輦則
轉委積之屬政音征下同
凡均力政以歲上下豐年則公旬用三日焉中年則公
旬用二日焉無年則公旬用一日焉
註曰豐年人食四鬴之歲也人食三鬴為中歲人食
二鬴為無歲歲無贏儲也公事也旬均也讀如㽦㽦
原隰之㽦易坤為均今書亦有作旬者疏曰此所
均力政者即上人民之力政不通牛馬車輦鬴房
甫反㽦音旬
凶札則無力政無財賦
無力政恤其勞也無財賦恤其乏困也財賦即九賦
地政也疏曰此即廩人云不能人二鬴之歲
○不收地守地職不均地政
無財賦故不平計地征也非凶札之歲當斂賦乃均
之耳獨言不均地政舉其重者其實地守地職既不
收亦不均矣
三年大比則大均
註曰有年無年大平計之若久不脩則數或闕
○師氏掌以媺詔王
註曰告王以善道也文王世子曰師也者教之以事
而諭諸德者也吕伯恭曰程伊川謂後世知求治
而不知正君知規過而不知養德蓋後世諫諍之官
所以正君之惡者未嘗不設若從容和緩以養君之
德者則闕焉師氏以媺詔王專以從容和緩養君之
德不幸君有過則有保氏之官在故二官皆言王舉
則從聽治亦如之使人君既有所養又有所畏所以
二者不可偏廢媺音美
以三德教國子一曰至德以為道本二曰敏德以為行
本三曰孝德以知逆惡教三行一曰孝行以親父母二
曰友行以尊賢良三曰順行以事師長
註曰德行内外之稱在心為德施之為行孝在三德
之下三行之上德有廣於孝而行莫尊焉疏曰以
此三教教國子王太子已下至元士之適子也朱
子曰至德云者誠意正心端本清源之事道則天人
性命之理事物當然之則脩身齊家治國平天下之
術也敏德云者彊志力行蓄德廣業之事行則理之
所當為日可見之跡也孝德云者尊祖愛親不忘其
所由生之事知逆惡則以得於已者篤實深固有以
真知彼之逆惡而自不忍為者也吕伯恭曰賢良
者國中之先生長者也師長者朝夕與吾處者也
黃文叔曰六德三德同此德也六德舉其成德之可
名者也三德原始要終使知所由入也六行三行同
此行也孝弟而已矣行下孟反知音智
居虎門之左司王朝
註曰虎門路寝門也王日視朝於路寝門外畫虎焉
以明勇猛於守宜也司猶察也察王之視朝若有善
道可行者則當前以詔王
○掌國中失之事以教國子弟
註曰教之者使識舊事也中中禮者也失失禮者也
故書中為得杜子春云當為得記君得失若春秋是
也陳君舉曰教以德行以立其根本又須教以國
政使之通達治體
○凡國之貴遊子弟學焉
註曰貴遊子弟王公之子弟遊無官司者疏曰即
上之國子弟也李景齊曰國之貴遊子弟皆宿衛
者也以其在王宫而於王為近且密師氏以媺詔王
則王聞正言知正道固可以格其非心然退而寒之
者衆則此心易搖故必教國子以善使之在王所者
長幼卑尊無非端士王誰與為不善乎朝直遙反
中丁仲反
凡祭祀賓客會同喪紀軍旅王舉則從
註曰舉猶行也疏曰此數事王行之時師氏則從
以王所在皆須詔王以美道故也
○聽治亦如之
註曰謂王舉於野外以聽朝疏曰即上數事王所
在皆有朝以聽治之故從王亦如上虎門之左同故
云亦如之鄭景望曰王之出入起居無不與知隨
事而將順救正之則達善於萌止惡於微過易寡而
德易成
使其屬帥四夷之隸各以其兵服守王之門外且蹕
屬即上士府史胥徒之等兵服東方南方其服布其
兵劍西方北方其服旃其兵弓矢不同也門外中門
之外蹕止行人不得迫王宫也
○朝在野外則守内列
註曰内列蕃營之在内者也其屬亦率四夷之隸守
之如守王宫疏曰朝在野外即上文聽治是也
○保氏掌諫王惡
註曰諫者以禮義正之文王世子曰保也者慎其身
以輔翼之而歸諸道者也
○而養國子以道乃教之六藝一曰五禮二曰六樂三
曰五射四曰五馭五曰六書六曰九數乃教之六儀一
曰祭祀之容二曰賓客之容三曰朝廷之容四曰喪紀
之容五曰軍旅之容六曰車馬之容
道即藝與儀也藝者道之寓使之得於手而應乎心
容者道之𤼵使之根於心而生於色莫非養其道心
之方也註曰五禮吉凶賓軍嘉也六樂雲門大咸
大韶大夏大濩大武也鄭司農云五射白矢參連剡
注襄尺井儀也五馭鳴和鸞逐水曲過君表舞交衢
逐禽左六書象形會意轉注處事假借諧聲也九數
方田粟米差分少廣商功均輸方程贏不足旁要今
有重差夕桀勾股也玄謂祭祀之容齊齊皇皇賓客
之容穆穆皇皇朝廷之容濟濟翔翔喪紀之容纍纍
顛顛軍旅之容暨暨詻詻車馬之容匪匪翼翼剡
羊甚反襄音讓差初佳反重直龍反桀音的濟子禮
反暨其器反諮五格反
凡祭祀賓客會同喪紀軍旅王舉則從聽治亦如之使
其屬守王闈
註曰闈宫中之巷門鄭剛中曰諫惡之官尤當自
宫闈始
○司諫掌糾萬民之德而勸之朋友正其行而強之道
藝
註曰朋友相切磋以善道也強猶勸也朱子曰人
之大倫其别有五必欲君臣父子兄弟夫婦之間交
盡其道而無悖非有朋友以責善輔仁孰能使之然
哉此古之聖人脩道立教所以必重乎此而不敢忽
也行下孟反強其丈反
巡問而觀察之以時書其德行道藝辨其能而可任於
國事者
註曰巡問行問民間也可任於國事任吏職鄭剛
中曰巡而問之觀而察之見其德行道藝可書者則
以時書之其或才能過人穎脱於倫輩之中他日可
任國家之事者又别白而條具之吳氏曰書而辨
之以待賓興
以攷鄉里之治以詔廢置以行赦宥
註曰因巡問強勸萬民而攷鄉里吏民辠過以告王
所當辠否
○司救掌萬民之衺惡過失而誅讓之以禮防禁而救
之
註曰衺惡謂侮慢長老語言無忌而未麗於辠者過
失亦由衺惡酗醟好訟若抽拔兵器誤以行傷害人
麗於辠者誅誅責也古者重刑且責怒之未即辠也
疏曰此經與下二經皆總目也誅讓之者即下二
文三讓是也以禮防禁而救之者此衺惡過失皆去
冠飾役之囚之皆使困苦而令改惡從善是救之也
衺音邪酗許御切虚去聲醟音詠
凡民之有衺惡者三讓而罰三罰而士加明刑恥諸嘉
石役諸司空
註曰罰謂撻擊之也加明刑者去其冠飾而書其衺
惡之狀著之背也嘉石朝士所掌在外朝之門左使
坐焉以恥辱之既而役諸司空使事官作之也坐役
之數存於司宼著直略反
其有過失者三讓而罰三罰而歸於圜土
註曰圜土獄城也過失近辠晝日任之以事而收之
夜蔵於獄亦加明刑以恥之不使坐嘉石其辠已著
未忍刑之
凡歲時有天患民病則以節巡國中及郊野而以王命
施惠
註曰天患謂烖害也節旌節也施惠賙恤之
○調人掌司萬民之難而諧和之
註曰難相與為仇讎諧猶調也
○凡過而殺傷人者以民成之
註曰過無本意也成平也鄭司農云以民成之以鄉
里之民共和解之
○鳥獸亦如之
註曰過失殺傷人之畜産者王氏曰鳥獸謂畜産
猛鷙殺傷人也
凡和難父之讎辟諸海外兄弟之讎辟諸千里之外從
父兄弟之讎不同國君之讎眡父師長之讎眡兄弟主
友之讎眡從父兄弟
註曰和之使辟於此不得就而仇之九夷八蠻五戎
六狄謂之四海主大夫君也疏曰此經略言其不
言者皆以服約之伯叔父母姑姊妹女子子在室及
兄弟子衆子一與兄弟同其祖父母曾祖父母高祖
父母其孫承後皆斬衰皆與父同其不承後者祖與
伯叔同曾祖高祖齊衰三月皆與從父兄弟同以其
同繩屨故也自外不見者據服為斷也其兄弟及從
父兄弟師長主友皆謂無子復無親於己者故據己
親疎為遠近若有子及親於己則自從親為斷復讎
之灋可盡五世之内五世之外施之於己則無義施
之於彼則無辠所復者唯謂殺者之身乃在被殺者
子孫可盡五世得復之坡謂此經為過而殺傷人
者立法虞書曰宥過無大康誥曰大辠非終乃不可
殺正謂此也故過而殺傷人者律之以王灋則無死
本之以忠臣孝子之心則無生惟辟而去焉因其可
生而生之非惜一人之命而縱逆惡非墮王章以弛
忠孝之倫也讎者已遠則臣子之憾亦可少泐已所
以酌情理之中而為是權灋耳君師主友乃因父兄
之讎比類及之不通上文和難為義蓋君無過而殺
傷之事也嗚呼無關雎麟趾之意而欲行斯灋也吾
恐故殺者布財於官吏將託為過殺而出之矣是啓
之也又在善用之者
○弗辟則與之瑞節而以執之
註曰瑞節玉節之剡圭也和之而不肯辟者是不從
王命也王以剡圭使調人執之治其辠辟音避下
同從才用反
凡殺人有反殺者使邦國交讎之
註曰反復也復殺之者此欲除害弱敵也邦國交讎
之明不和諸侯得者即誅之鄭司農云有反殺者謂
重殺也
凡殺人而義者不同國令勿讎讎之則死
兩下相殺曰殺義宜也此乃為宼攘誘臣妾之小人
身其害而殺之者為得其宜雖所殺者人之父兄不
得讎也使之不同國而已如今時王灋殺姦盜於室
中律置不問其此類與
凡有鬭怒者成之不可成者則書之先動者誅之
註曰鬭怒辨訟者也不可成不可平也書之記其姓
名辨本也鄭司農云成之謂和之也和之猶今二千
石以令解仇怨後復相報移徙之此其類也
○媒氏掌萬民之判
註曰判半也得耦為合主合其半成夫婦也喪服𫝊
曰夫妻判合鄭司農云主萬民之判合
○凡男女自成名以上皆書年月日名焉
註曰鄭司農云成名謂子生三月父名之
○令男三十而娶女二十而嫁
註曰二三者天地相承覆之數也易曰參天兩地而
竒數焉疏曰王肅曰家語哀公問於孔子男子十
六精通女子十四而化是則可以生民矣聞禮男三
十而有室女二十而有夫豈不晚哉孔子曰夫禮言
其極亦不是過男子二十而冠有為人父之端女子
十五許嫁有適人之道於此以往則自婚矣然則三
十之男二十之女中春之月者所謂言其極灋耳
竒音倚中音仲
凡娶判妻入子者皆書之
鄭剛中曰判之為言謂夫妻反目分别而去也入子
者已無嗣子或入同宗之子以為嗣如今世之立嗣
坡謂娶判妻書之防姦私也入子書之恐收養異
姓則他日之婚姻無别也
中春之月令會男女
註曰中春隂陽交以成昏禮順天時也
○於是時也奔者不禁
坡謂六禮備為漸易曰漸女歸吉是也六禮不備為
奔奔者迅疾之意不以漸也古者夫婦有别而後父
子有親一禮不備不可以行今之奔者不禁何容有
三十之男二十之女可以判合而未合者雖不備禮
猶許之非慕說相奔就之說也
○若無故而不用令者罰之
故謂凶荒札喪也令以時以禮之令也有喪荒者娶
不備禮不用中春大司徒荒政十曰多昏雜記曰已
雖小功既卒哭可以冠子娶妻中音仲慕說之說
音悦
司男女之無夫家者而會之
坡謂司猶察也無夫家謂未有夫家也男無家者或
單或貧而不能娶女無夫者或屈於孤賤過期而不
行且時有天患民病男女仳離如此之類皆司而會
之也若夫鰥寡聖人亦各從其志耳豈有抑其貞操
強使判合乎嗚呼餓死事極小失節事極大曾謂周
公而不見此與會古外反仳普弭反強上聲
凡嫁子娶妻入幣純帛無過五兩
註曰純實緇字也古緇以才為聲納幣用緇婦人隂
也凡於娶禮必用其類五兩十端也必言兩者欲得
其配合之名十者用五行十日相成也士大夫乃以
玄纁束帛天子加以榖圭諸侯加以大璋雜記曰納
幣一束束五兩兩五尋然則每端二丈疏曰凡嫁
子娶妻含尊卑但曰緇帛文主庶人耳若餘行禮則
用制幣丈八尺取儉易共此昏禮取誠實之義故以
二丈整數為之也純音緇
禁遷葬者與嫁殤者
註曰遷葬謂生時非夫婦死既葬遷之使相從也殤
十九以下未嫁而死者生不以禮相接死而合之是
亦亂人倫者也
凡男女之隂訟聽之於勝國之社其附於刑者歸之于
士
註曰隂訟爭中冓之事以觸灋者勝國亡國也亡國
之社奄其上而棧其下使無所通就之以聽隂訟之
情明不當宣露其辠不在赦宥者直歸士而刑之不
復以聽士司宼之屬詩云牆有茨不可掃也中冓之
言不可道也所可道也言之醜也冓古候反棧才
産反
司市掌市之治教政刑量度禁令
註曰量豆區斗斛之屬度丈尺也劉原父曰治謂
正萬民交易之法教謂使三市信義不欺政謂平百
物輕重之價刑謂制盜賊姦偽之民量平榖米度定
布帛禁謂壊法亂俗之物不儥於市令謂宣教立政
之事必憲於民儥音育後同憲音懸
以次叙分地而經市
註曰次謂吏所治舍思次介次也若今市亭然叙肆
行列也經界也
○以陳肆辨物而平市
陳猶次也辨物物異肆也美惡不混其價自顯而平
即天官内宰所云正其肆陳其貨賄之事也
○以政令禁物靡而均市
註曰物靡者易售而無用禁之則市均鄭司農云靡
謂侈靡也疏曰物靡買之者多貴而無用令使用
物買之者少而賤則市賈不均故禁之
○以商賈阜貨而行布
註曰通物曰商居賣物曰賈阜猶盛也鄭司農云布
謂泉也王光遠曰布者所以權百物而通之貨苟
不阜則布無所通故必以商賈阜貨而行之
○以量度成賈而徵儥
註曰徵召也儥買也物有定價則買者來也
○以質劑結信而止訟
註曰質劑謂兩書一札而别之也若今下手書言保
物要還矣
○以賈民禁偽而除詐
註曰賈民胥師賈師之屬必以賈民為之者知物之
情偽與實詐疏曰偽據物而言詐據人而說也
○以刑罰禁虣而去盜
註曰刑罰憲徇扑
○以泉府同貨而斂賖
註曰同共也同者謂民貨不售則為斂而買之民無
貨則賖貰而予之坡謂次叙陳肆先定其規畫也
而後興利故政令商賈次之利聚而後賣者買者資
焉故次之以量度質劑則市事盡矣賈民刑罰去市
之害泉府通市之窮故又次於後商賈賈民註曰
賈賈師同音古成賈註市賈同音嫁行戶剛反下同
貰音世
大市日昃而市百族為主朝市朝時而市商賈為主夕
市夕時而市販夫販婦為主
註曰日昃昳中也市雜聚之處言主者謂其多者也
百族必容來去商賈家於市城販夫販婦朝資夕賣
因其便而分為三時之市所以了物極衆鄭司農云
百族百姓也疏曰案匠人市朝一夫各方百步就
百步而分為三時之市恐不可若然則一夫者據市
亭置次司市及賈師胥師聽事之處取其列行肆之
處則居地多矣此三市皆於一院内為之大市於中
朝市於東偏夕市於西偏郊特牲所云是也
○凡市入則胥執鞭度守門市之羣吏平肆展成奠賈
上旌於思次以令市市師涖焉而聽大治大訟胥師賈
師涖於介次而聽小治小訟
凡市入謂三時之市市者入也胥守門也察詐偽也
必執鞭度以威正人衆也繫鞘於上則為鞭因刻丈
尺則為度羣吏胥師以下也平肆平賣物之行列使
之正也展整也成平也所以成平市物者卽今之牙
儈也奠讀為定整勅會者使定物賈防誑豫也上旌
者以為衆望也見旌則知當市也思次若今市亭也
市師司市也介次市亭之屬别小者也涖視也思當
為司字聲之誤也
○凡萬民之期于市者辟布者量度者刑戮者各於其
地之叙
期謂欲買賣期决於市也辟灋也灋布者鑄泉之處
也量度者成賈之處也刑戮者决辠之處也各赴於
其叙則事雖繁而人不雜矣
○凡得貨賄六畜者亦如之三日而舉之
註曰得遺物者亦使置其地貨於貨之肆馬於馬之
肆則主求之易也三日而無識認者舉之没入官
坡謂自大市至此唯次叙分地而經市乃可如此
昃昃同奠音定奠賈之賈音嫁辟音璧昳音絰鞘所
交反儈古外反易以豉反
凡治市之貨賄六畜珍異亡者使有利者使阜害者使
亡靡者使微
註曰利利於民謂物實厚者害害於民謂物行苦者
使有使阜起其賈以徵之也使亡使微抑其賈以郤
之也侈靡細好使富民好奢微之而已鄭司農云亡
者使有亡此物則開利其道使之有坡謂此一節
乃以政令禁物靡而均市也亡音無下同賈音嫁
好奢之好呼報反
凡通貨賄以璽節出入之
註曰璽節印章如今斗檢封矣使人執之以通商以
出貨賄者王之司市也以内貨賄者邦國之司市也
○國凶荒札喪則市無征而作布
註曰有災害物貴市不税為民乏困也金銅無凶年
因物貴大鑄泉以饒民陳及之曰市既無征則物
聚多物多則錢重錢重則物反輕非所以便商旅也
作布則物雖多而錢不重商賈𫉬其利則來者多矣
坡謂自凡通貨賄至此乃以商賈阜貨而行布也
内音納
凡市偽飾之禁在民者十有二在商者十有二在賈者
十有二在工者十有二
註曰鄭司農云所以俱十有二者工不得作賈不得
粥商不得資民不得畜玄謂王制曰用器不中度不
粥於市兵車不中度不粥於市布帛精觕不中數幅
廣狹不中量不粥於市姦色亂正色不粥於市五穀
不時果實未熟不粥於市木不中伐不粥於市禽獸
魚鼈不中殺不粥於市亦其類也於四十八則未聞
數十二焉坡謂此一節乃禁偽而除詐也賈音
古粥音鬻下同中丁仲反
市刑小刑憲罰中刑徇罰大刑扑罰其附于刑者歸于
士
註曰徇舉以示其地之衆也扑撻也鄭司農云憲罰
播其肆也疏曰徇既將身以示之則憲是以文書
表示於肆
○國君過市則刑人赦夫人過市罰一幕世子過市罰
一帟命夫過市罰一蓋命婦過市罰一帷
註曰謂諸侯及夫人世子過其國之市大夫内子過
其都之市也市者人之所交利而行刑之處君子無
故不遊觀焉若遊觀則施惠以為說也國君則赦其
刑人夫人世子命夫命婦則使之出罰異尊卑也所
罰謂憲徇扑也必罰幕帟蓋帷市者衆也此四物者
在衆之用也此王國之市而說國君以下適市者諸
侯之於其國與王同以其足以互明之疏曰憲徇
刑之輕者而赦之使出帷幕難備之物者出物雖重
而無恥憲徇雖輕而有愧故以出物為輕也王介
甫曰市人犯刑以利而已國君近利則市人何誅焉
故赦之罰之坡謂自市刑至此乃以刑罰禁虣而
去盗也至量度質劑司在質人陳肆辨物職之肆長同
貨斂賖專自泉府各於當官詳之帟音繹說如字
解說也
凡會同師役市師帥賈師而從治其市政掌其賣儥之
事
註曰市司司市也儥買也會同師役必有市者大衆
所在來物以備之
○質人掌成市之貨賄人民牛馬兵器珍異
註曰成平也會者平物價而來主成其平也人民奴
婢也珍異四時食物
凡賣儥者質劑焉大市以質小市以劑掌稽市之書契
註曰質劑者為之劵蔵之也大市人民牛馬之屬用
長劵小市兵器珍異之物用短劵稽猶考也治也書
契取予市物之劵也其劵之象書兩札刻其側坡
謂此節所謂以質劑結信而止訟也質劑與書契有
别質劑者民既貿易各有執信若今之買牛契之類
也書契者取予之劵若今之借字限字也書契或有
虚名詭書或取者有契而不還其貸或予者已收責
而靳其契亦皆不信而可致訟者故又掌稽之予
音與
同其度量壹其淳制巡而攷之犯禁者舉而罰之
註曰杜子春云淳當為純純謂幅廣制謂匹長也皆
當中度量玄謂淳讀如淳尸盥之淳坡謂此節所
謂以量度成賈而徵儥也同之壹之則無長短多少
之差而賈自定矣中丁仲反賈音嫁
凡治質劑者國中一旬郊二旬野三旬都三月邦國朞
期内聽期外不聽
註曰謂齎劵契者來訟也以期内來則治之後期則
不治所以絶民之好訟且息文書也郊遠郊也野甸
稍也都大都小都疏曰此經總上質劑與書契來
訴者齎音賫
○廛人掌斂布絘布總布質布罰布廛布而入於泉府
註曰布泉也鄭司農云絘布列肆之税布杜子春云
總當為儳謂無肆立持者之税也質布者質人之所
罰犯質劑者之泉也罰布者犯市令者之泉也廛布
者貨賄諸物邸舍之税絘音次總讀儳音纔
凡屠者斂其皮角筋骨入於玉府
註曰以當税給作器物也疏曰屠者其人亦有地
税因其屠即取皮角筋骨堪飾器物者使入玉府以
當邦賦
凡珍異之有滯者斂而入於膳府
註曰故書滯或作廛玄謂滯讀如沈滯之滯珍異四
時食物也不售而在廛久則瘦癯腐敗為買之入膳
夫之府所以紓民事而官不失實癯其俱反
○胥師各掌其次之政令而平其貨賄憲刑禁焉察其
詐偽飾行儥慝者而誅罰之
刑憲徇扑也禁偽飾之禁也坡謂行不堅固也唐
韓琬傳云器不行窳飾行巧飾其行也儥賣也慝惡
也
聽其小治小訟而斷之
憲刑之憲音懸行下孟反
○賈師各掌其次之貨賄之治辨其物而均平之展其
成而奠其賈然後令市
鄭剛中曰在肆之物美惡混淆故使之辨賈師之
賈音古下同奠音定其賈之賈音嫁
凡天患禁貴儥者使有恒賈
註曰恒常也謂若貯米穀棺木而睹久雨疫病者貴
賣之因天災害阨民使之重困史直翁曰物價翔
踴不可禁禁之則深藏而不出求者多則賈不得不
貴雖有知巧何以弭之先王之市已先知其貨賄多
寡有無之所在故能使其必儥而市價可使不貳故
曰使有常價後世無灋以處徒肆其刑威以禁之欲
求其賈之有常不可得已
○四時之珍異亦如之
註曰薦宗廟之物疏曰此珍異亦是富人賤時豫
貯而後貴時賣之賈音嫁註同貯貯同重直龍反
凡國之賣儥各帥其屬而嗣掌其月
註曰儥買也故書賣為買鄭司農云謂官有所斥令
賣賈師帥其屬而更相代直月為官賣之均勞逸
○凡師役會同亦如之
疏曰此亦從行所在當直為官買賣也
○司虣掌憲市之禁令禁其鬭囂者與其虣亂者出
入相陵犯者以屬遊飲食于市者
註曰囂讙也徐氏曰鬭者以力争囂者以口競虣
者虐物亂者悖理出入陵犯謂恃強以相陵屬遊飲
食謂羣飲而敗禮
○若不可禁則搏而戮之
邱氏曰搏伺而禽之史直翁曰先王有心於愛民
故設吏以禁虣後世有心於取利故設吏以為虣民
有一物吏思得之既不可以自取必借姦民以為囊
橐民或不從則鬭囂虣亂陵犯無所不至民不得已
而予之吏既受矣姦民於是愈肆吏方拱手聽命而
敢搏而戮之乎是以欲行禁虣當先擇吏之良者以
處於上而下之姦民自化矣囂五羔反搏音博同
捕予音與
○司稽掌巡市而察其犯禁者與其不物者而搏之
註曰不物衣服視占不與衆同及所操物不如品式
掌執市之盜賊以徇且刑之
疏曰市之盜賊亦無過小盜徇扑而已
○胥各掌其所治之政執鞭度而巡其前掌其坐作出
入之禁令襲其不正者
註曰作起也坐起禁令當市而不得空守之屬杜子
春云襲謂掩捕其不正者
○凡有罪者撻戮而罰之
註曰罰之使出布
○肆長各掌其肆之政令陳其貨賄名相近者相遠也
實相近者相爾也而平正之
註曰爾亦近也俱是物也使惡者遠善善自相近鄭
司農云謂若珠玉之屬俱名為珠俱名為玉而賈或
百萬或數萬恐農夫愚民見欺故别異令相遠使賈
人不得雜亂以欺人坡謂此官所謂以陳肆辨物
而平市也
○斂其總布掌其戒禁
註曰杜子春云總當為儳遠於萬反註同而賈音
嫁賈人音古
○泉府掌以市之征布斂市之不售貨之滯於民用者
以其賈買之物楬而書之以待不時而買者買者各從
其抵都鄙從其主國人郊人從其有司然後予之
註曰鄭司農云物楬而書之物物為椾書書其賈楬
著其物也不時買者謂急求者也主者别治大夫也
玄謂抵實柢字柢本也本謂所屬吏主有司是也
疏曰征布者即上廛人絘布已下之布並入泉府而
蔵之故總云征布也賈音嫁予音與椾音牋
凡賖者祭祀無過旬日喪紀無過三月
註曰鄭司農云賖貰也以祭祀喪紀故從官貰買物
凡民之貸者與其有司辨而授之以國服為之息
註曰有司其所屬吏也與之别其貸民之物定其賈
以予之疏曰此經不言都鄙主者有司中兼之
坡謂國服為息儒者因青苗之害改為說者不一抑
無庸也其時孫覺奏曰成周賖貰特以備民之緩急
不可徒與也故與國服為之息然國服之息說者不
明鄭氏釋經乃引王莽為據不應周公取息重於莽
時况國用專取具於泉府則冡宰九賦將安用取聖
世宜講求先王之灋不當取疑文虚說以圖治安善
哉言也古今異宜微文難知後聖有作或在損益此
語似可闕疑賈音嫁予音與
凡國事之財用取具焉歲終則會其出入而納其餘
註曰會計也納入也入餘於職幣坡謂邦之大用
内府待之小用外府待之則此國事之財用者專指
王之膳服也會古外反
陳君舉曰王荆公嘗謂周禮一書理財居其半自
有周禮以來劉歆輔王莽專為理財至荆公熙寧
亦專理財所以先儒多疑於周禮今細攷之亦誠
有可疑者且以廛人一官論之所謂絘布者鄭氏
謂列肆之税卽今之房廊錢所謂廛布者鄭氏謂
諸物邸舍之税即今之白地錢又有罰布者賣買
不平之罰質布者質人巡攷犯禁之罰即今之搭
地錢又有總布者子春謂無肆立持之税若熙寧
間不係行錢人凡屠者斂皮角筋骨入於玉府即
今所謂納筋骨者斂珍異之滯者入於膳府則以
供一人之玩好者德宗宫市之弊其初只教官與
百姓交易後乃用宦者為使買之多不償其本錢
熙寧不係行錢鄭俠奏議謂負水拾髮擔粥提茶
皆有免行然則廛人之弊安得不至於此其他自
山虞以至澤虞自卝人以至掌炭又有上項征税
如此其未至市肆者在川則有川禁澤則有澤禁
金玉鉛錫則有禁齒革羽毛則有禁絺綌薪炭則
有禁所以取民者無一不備與夫司門犯禁之財
司關舉貨之罰巾車之車折則入齎馬質之馬死
則物更先王所以不與民争利者全不見於此書
所以王莽用周禮遂有五均六幹列肆里區無不
征之荆公用周禮遂有坊場河渡白地房廊搭罰
六色免行市例之類無所不有至使周禮之書後
人不得嘗試夫周禮之灋果如是耶抑用之者失
其實耶坡謂此論詳贍明快然劉王果能使其
君自冡宰頭一段漸次行到司市即無此患卝
音礦鉛鉛同
周禮述註卷九
