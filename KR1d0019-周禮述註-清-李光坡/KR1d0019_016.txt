周禮述註卷十六
安溪李光坡撰
○大史掌建邦之六典以逆邦國之治掌灋以逆官府
之治掌則以逆都鄙之治
註曰六典八灋八則冢宰所建以治百官大史又建
焉以為王迎受其治也大史日官也
○凡辨灋者攷焉不信者刑之
註曰謂邦國官府都鄙以灋爭訟來正之者疏曰
不信事理妄冒不信者
凡邦國都鄙及萬民之有約劑者藏焉以貳六官六官
之所登
註曰約劑要盟之載辭及劵書也貳猶副也藏灋與
約劑之書以為六官之副其有後事六官又登焉
坡謂六官之所登六官二字疑衍蓋此約劑各為一
通登于六官副寫一通上于大史藏焉以貳六官之
所登
○若約劑亂則辟灋不信者刑之
註曰謂抵冒盟誓者辟灋者攷按讀其然不疏曰
辟開也灋則約劑也為之開約劑考按其然否不信
者不依約劑辟婢亦反
正歲年以序事頒之于官府及都鄙
註曰中數曰歲朔數曰年中朔大小不齊正之以閏
若今時作歷日矣定四時以次序授民時之事疏
曰中數曰歲朔數曰年一年之内有二十四氣正月
立春節雨水中至十二月小寒節大寒中皆節氣在
前中氣在後節氣一名朔氣中數一名中氣節氣有
入前月灋中氣無入前月灋中氣帀則為歲朔氣帀
則為年鄭剛中曰周以建子為正而四時之事有
用夏正建寅者用建寅謂之歲用建子謂之年爾雅
云夏曰歲周曰年大史正歲與年而次序其事頒于
官府都鄙使以次舉先後不失其序
○頒告朔于邦國
註曰天子頒朔于諸侯諸侯藏之祖廟至朔朝于廟
告而受行之
○閏月詔王居門終月
註曰門謂路寢門也鄭司農云月令十二月分在青
陽明堂總章玄堂左右之位惟閏月無所居居于門
故於文王在門謂之閏疏曰明堂路寢及宗廟皆
有五室十二堂四門十二月聽朔於十二堂閏月各
於時之門
大祭祀與執事卜曰
註曰執事大卜之屬與之者當視墨
○戒及宿之日與羣執事讀禮書而協事
註曰協合也合謂習錄所當共之事也疏曰戒謂
散齋七日宿謂致齋三日讀禮書而協事恐事有失
錯物有不供故也
○祭之日執書以次位常
註曰謂挍呼之教其所當居之處疏曰言執書者
謂執行祭祀之書以次位常者各居所掌位次常者
此禮一定常行不改故云常也
○辨事者攷焉不信者誅之
註曰謂抵冒其職事疏曰此謂助祭之人
大會同朝覲以書協禮事
註曰亦先習錄之也
○及將幣之日執書以詔王
註曰將送也詔王告王以禮事疏曰使不錯誤
大師抱天時與大師同車
註曰鄭司農云大出師則大史主抱式以知天時處
吉凶史官主知天道故國語曰吾非瞽史焉知天道
春秋傳曰楚有雲如衆赤烏夾日以飛楚子使問諸
周大史大史主天道玄謂瞽即大師大師瞽官之長
大遷國抱灋以前
註曰灋司空營國之灋也抱之以前當先王至知諸
位處
大喪執灋以涖勸防
註曰鄭司農云勸防引六紼
○遣之日讀誄
註曰遣謂祖廟之庭大奠將行時也人之道終於此
累其行而讀之大師又帥瞽廞之而作諡瞽史知天
道使共其事言王之誄諡成於天道疏曰案禮記
曾子問惟天子稱天以誄之瞽史既知天道又於南
郊祭天之所稱天以誄之是王之諡成於天道也若
然先於南郊制諡乃於遣之日讀之葬後則稱諡
○凡喪事攷焉
註曰為有得失
○小喪賜諡
註曰小喪卿大夫也疏曰君親制諡使大夫將往
賜之此直言小喪賜諡則三公諸侯亦在焉行下
孟反
凡射事飾中舍算執其禮事
註曰舍讀曰釋鄭司農云中所以盛筭也玄謂設筭
於中以待射時而取之中則釋之鄉射禮曰君國中
射則皮豎中於郊則閭中於竟則虎中大夫兕中士
鹿中天子之中未聞疏曰執其禮事者大史主禮
者天子諸侯射先行燕禮後乃射其中禮事皆大史
掌之中丁仲反舍音釋盛音成竟音境
○小史掌邦國之志奠繫世辨昭穆若有事則詔王之
忌諱
註曰鄭司農云志謂記也春秋傳所謂周志國語所
謂鄭書之屬是也史官主書故韓宣子聘于魯觀書
大史氏繫世謂帝繫世本之屬是也小史主定之瞽
矇諷誦之先王死日為忌名為諱玄謂王有事祈祭
於其廟疏曰辨昭穆者帝繫世本之上皆自有昭
穆親疎故須辨之坡謂鄭剛中曰邦國之志非雜
記邦國之事乃志天子諸侯所出之繫世與其廟祧
之昭穆小史掌其志定其繫世又辨其昭穆是也若
有事則詔王忌諱祈祭其一耳更如男女辨姓東郭
偃所云君出自丁臣出自桓如此之類皆所當詔
大祭祀讀禮灋史以書叙昭穆之爼簋
註曰讀禮灋者大史與羣執事史此小史也言讀禮
法者小史敘爼簋以為節故書簋或為几鄭司農云
几讀為軌書亦或為簋古文也大祭祀小史主敘其
昭穆以其主定繫世祭祀史主敘其昭穆次其爼簋
玄謂爼簋牲與黍稷以書次之挍比之疏曰此言
敘昭穆之爼簋則非外神耳則大祭祀惟謂祭宗廟
三年一祫之時有尸主兼叙昭穆爼簋也
大喪大賓客大會同大軍旅佐大史凡國事之用禮灋
者掌其小事卿大夫之喪賜諡讀誄
註曰其讀誄亦以大史賜諡為節事相成也
○馮相氏掌十有二歲十有二月十有二辰十日二十
有八星之位辨其序事以會天位
註曰歲謂大歲歲星與日同次之月斗所建之辰樂
說說歲星與日常應大歲月建以見然則今歷大歲
非此也歲日月辰星宿之位謂方面所在辨其序事
謂若仲春辨秩東作仲夏辨秩南譌仲秋辨秩西成
仲冬辨在朔易會天位者合此歲日月辰星宿五者
以為時事之候若今歷日大歲在某月某日某甲朔
日直某也國語曰王合位于三五孝經說曰故勅以
天期四時節有晚早趣勉趣時無失天位皆由此術
云馮音憑譌五和反直音植
冬夏致日春秋致月以辨四時之敘
註曰冬至日在牽牛景丈三尺夏至日在東井景尺
五寸此長短之極極則氣至春分日在婁秋分日在
角而月弦於牽牛東井亦以其景知氣至不春秋冬
夏氣皆至則是四時之敘正矣坡謂日在南陸行疾
歷故當春分而日已過交二度日在北陸行縮歷故
當秋分而日猶未及交二度古來欲得氣至之正為
難惟今西歷以春秋二仲月日月對望之時以求二
分蓋冬行南陸則地上之天少地下之天多夏行北
陸則地上之天多地下之天少其日月之東西相對
者或非望也惟春秋分行於中道則日月對衡於地
平天體上下適均乃真望矣然雖真望而日月之望
有對宫不同道苟平分天度皆為望限若對望未及
夘酉之交或過交而後望以至前後月有閏春分或
在月首或在月杪則因真望增損檢日至交晷刻以
得氣至之正豈有過不及之患乎秋分亦然此灋自
侈其秘而不知古之聖人知此久矣景音影
○保章氏掌天星以志星辰日月之變動以觀天下之
遷辨其吉凶
註曰志古文識識記也星謂五星辰日月所會五星
有贏縮圜角日有薄食暈珥月有盈虧朓側匿之變
七者右行列舍天下禍福變移所在皆見焉疏曰
上馮相氏掌日月星辰不變依常度者此官掌日月
星辰變動與常不同以見吉凶之事識音志朓他
了反
以星土辨九州之地所封封域皆有分星以觀妖祥
註曰星土星所主土也封猶界也鄭司農說星土以
春秋傳曰參為晉星商主大火國語曰歲之所在則
我有周之分野之屬是也玄謂大界則曰九州州中
諸國中之封域於星亦有分焉其書亡矣堪輿雖有
郡國所入度非古數也今其存可言者十二次之分
也星紀吴越也玄枵齊也娵訾衛也降婁魯也大梁
趙也實沈晉也鶉首秦也鶉火周也鶉尾楚也壽星
鄭也大火宋也析木燕也此分野之妖祥主用客星
彗孛之氣為象娵子須反訾子斯反彗以歲反孛
音佩
以十有二歲之相觀天下之妖祥
註曰歲謂大歲歲星與日同次之月斗所建之辰也
歲星為陽右行於天大歲為陰左行於地十二歲而
小周其妖祥之占甘氏歲星經其遺象也鄭司農云
大歲所在歲星所居春秋傳曰越得歲而吳伐之必受
其凶之屬是也鄭剛中曰歲星色欲明光潤澤赤
而角則其國昌赤黃而沈其野大穰故其占色相色
相變異則天下之妖祥皆可得而知相息亮反下
同
以五雲之物辨吉凶水旱降豐荒之祲象
註曰物色也視日旁雲氣之色降下也知水旱所下
之國鄭司農云以二至二分觀雲色青為蟲白為喪
赤為兵荒黑為水黃為豐故春秋傳曰凡分至啓閉
必書雲物為備故也故曰凡此五物以詔救政坡
謂降其祲象于所當備之國者知使備之
以十有二風察天地之和命乖别之妖祥
註曰十有二辰皆有風吹其律以知和不其道亡矣
春秋襄十八年楚師伐鄭師曠曰吾驟歌北風又歌
南風南風不競多死聲楚必無功是時楚師多凍其
命乖别審矣疏曰艮為條風震為明庶風㢲為清
明風離為景風坤為凉風兑為閶闔風乾為不周風
坎為廣莫風四維之風主兩月吴氏曰乖則異别
則離此天地之不和而為妖祥也故命之使知所趨
避坡謂日月星辰常居而有變動則天下之大異
也星土之妖祥占在一國歲之相五雲之物歲可占
十有二風月可占蓋以大小久近為序
凡此五物者以詔救政訪序事
註曰訪謀也見其象則當預為之備以詔王救其政
且謀今年天時占相所宜次序其事疏曰凡此五
物者謂從掌天星以下五經竝是已見之物有此五
事坡謂詔救政者補既往訪序事者慎將來
○内史掌王之八枋之灋以訪王治一曰爵二曰禄三
曰廢四曰置五曰殺六曰生七曰予八曰奪
註曰大宰既以詔王内史又居中貳之疏曰案大
宰有誅無殺此有殺無誅者誅與殺相因欲見為過
不止則殺之坡謂自三曰已下不與大宰次第同
者大宰以賞罰自相從為類此則以一賞一罰相間
為類也廢置榮辱而已生殺止其身予奪及子孫亦
有輕重之敘焉枋本作柄予音與間去聲
執國灋及國令之貳以攷政事以逆會計
註曰國灋六典八灋八則坡謂國令即天官司會
職令田野令民職之令也執國灋之貳以攷政事執
國令之貳以逆會計
掌敘事之灋受納訪以詔王聽治
註曰敘六敘也納訪納謀於王也坡謂天官宰夫
職云敘羣吏之治以待諸臣之復萬民之逆此言敘
事之法與敘羣吏之治一也受納訪與待復逆一也
蓋貳宰夫
凡命諸侯及孤卿大夫則策命之
註曰鄭司農說以春秋傳曰王命内史興父策命晉
侯為侯伯策謂以簡策書王命疏曰周灋爵及士
餘文更不見命士之灋明士亦内史命之不言者以
其賤略之也父音甫
凡四方之事書内史讀之
註曰若今尚書入省事疏曰言四方之事書者諸
侯凡事有書奏白於王
王制禄則贊為之以方出之
註曰贊為之為之辭也鄭司農云以方出之以方版
書而出之上農夫食九人其次食八人其次食七人
其次食六人下農夫食五人庶人在官者其禄以是
為差諸侯之下士視上農夫禄足以代其耕也中士
倍下士丄士倍中士下大夫倍上士卿四大夫禄君
十卿禄杜子春云方直謂今時牘也玄謂王制曰王
之三公視公侯卿視伯大夫視子男元士視附庸
○賞賜亦如之
項平甫曰賞賜或以土田或以車服或以器物皆贊其
等書之於方出而命之
内史掌書王命遂貳之
註曰副寫藏之坡謂書王命即上所書爵禄之命
也
○外史掌書外令
註曰王令下畿外
掌四方之志
註曰志記也謂若魯之春秋晉之乘楚之檮杌
○掌三皇五帝之書
註曰楚靈王所謂三墳五典
掌達書名于四方
註曰謂若堯典禹貢達此名使知之或曰古曰名今
曰字使四方知書之文字得能讀之徐氏曰掌四
方之志則下以知其政俗之舊掌三皇五帝之書則
上以攷古昔之所行掌達書名于四方所以使書同
文
若以書使于四方則書其令
註曰書王令以授使者王光遠曰掌外令故也
○御史掌邦國都鄙及萬民之治令以贊冢宰
註曰王所以治之令冢宰掌王治王光遠曰邦國
都鄙及萬民之治令所謂六典以治邦國八則以治
都鄙官成以待萬民其法則冢宰以道治之其命則
御史掌之故以贊冢宰為職
○凡治者受灋令焉
註曰為書寫其治之法令來受則授之
○掌贊書
註曰王有命當以書致之則贊為辭若今尚書作詔
文吴氏曰内史書王命外史書外令御史為之屬
則贊二官之書
○凡數從政者
註曰自公卿以下至胥徒凡數及其現在空缺者鄭
司農讀言掌贊書數書數者經禮三百曲禮三千灋
度皆在玄以為不辭故改之云邱氏曰自公卿以
下至於庶人在官者皆從政也不可不知登下多寡
之計故有凡有數御史當糾察之
○巾車掌公車之政令辨其用與其旗物而等敘之以
治其出入
註曰公猶官也用謂祀賓之屬旗物大常以下等敘
之以封同姓異姓之次序疏曰出入謂若下文凡
車之出入則會之冬官造車訖來入巾車又當出封
同姓之等亦是也
王之五路一曰玉路錫樊纓十有再就建大常十有二
斿以祀
註曰王在焉曰路玉路以玉飾諸末錫馬面當盧額
刻金為之所謂鏤錫也樊讀如鞶帶之鞶謂今馬大
帶也鄭司農云纓謂當胸士喪禮下篇曰馬纓三就
禮家說曰纓當胸以削革為之三就三重三匝也玄
謂纓今馬鞅夾馬頸者玉路之樊及纓皆以五采罽
飾之十二就就成也大常九旗之畫日月者正幅為
縿斿則屬焉
○金路鉤樊纓九就建大旂以賓同姓以封
註曰金路以金飾諸末鉤婁頷之鉤也金路無錫有鉤
亦以金為之其樊及纓以五采罽飾之而九成大旂九旗之
畫交龍者以賓以會賓客同姓以封謂王子母弟率以功
德出封雖為侯伯其畫服猶如上公若魯衛之屬其
無功德各以親疎食采畿内而已疏曰詩云鉤膺
鈎連言膺明鈎在膺前
○象路朱樊纓七就建大赤以朝異姓以封
註曰象路以象飾諸末象路無鈎以朱飾勒而已其
樊及纓以五采罽飾之而七成大赤九旗之通帛以
朝以日視朝異姓王甥舅
○革路龍勒條纓五就建大白以即戎以封四衛
註曰革路鞔之以革而漆之無他飾龍駹也以白黑
飾韋雜色為勒條讀為絛其樊及纓以絛絲飾之而
五就不言樊字蓋脱爾以此言絛知玉路金路象路
飾樊纓皆不用金玉象矣大白殷之旗即戎謂兵事
四衛四方諸侯守衛者蠻服以内疏曰自玉金象
四者皆以革鞔但象路以上更有玉金象為飾此革
路亦用革鞔以無他飾則名為革路也勒馬頭絡銜
也此四衛非謂在衛服者以其諸侯非同姓與王無
親即是庶姓在四方六服已内衛守王
○木路前樊鵠纓建大麾以田以封蕃國
註曰木路不鞔以革漆之而已前讀為緇翦之翦翦
淺黑也木路無龍勒以淺黑飾韋為樊鵠色飾韋為
纓不言就數飾與革路同大麾不在九旗中以正色
言之則黑夏后氏所建田四時田獵蕃國謂九州之
外夷服鎮服蕃服錫音陽樊讀鞶條讀絛他刀反
前讀翦朝直遥反鞅音怏罽居例反縿所銜反則屬
音燭率音律鞔莫官反駹音尨
王后之五路重翟錫面朱總厭翟勒面繢總安車彫面
鷖總皆有容蓋
註曰重翟重翟雉之羽也厭翟次其羽使相迫也勒
面謂以如王龍勒之韋為當面飾也雕者畫之不龍
其韋安車坐乘車凡婦人車皆坐乘鄭司農云錫馬
面錫鷖讀為鳬鷖之鷖鷖總者青黑色以繒為之總
著馬勒直兩耳與兩鑣容為幨車山東謂之裳幃或
曰潼容玄謂朱總繢總其施之如鷖總車衡輨亦宜
有焉繢畫文也蓋如今小車蓋也皆有容有蓋則重翟
厭翟謂蔽也重翟后從王祭祀所乘厭翟后從王賓
饗諸侯所乘安車無蔽后朝見於王所乘謂去飾也
詩國風碩人曰翟蔽以朝謂諸侯夫人始來乘翟蔽
之車以朝見於君盛之也此翟蔽蓋厭翟也然則王
后始來乘重翟乎疏曰云車衡輨亦宜有者以其
皆是革飾之事故兼施於車也
○翟車貝面組總有握
註曰翟車不重不厭以翟飾車之側爾貝面貝飾勒
之當面也有握則此無蓋矣如今軿車是也后所乘
以出桑疏曰凡言翟者皆謂翟鳥之羽以為兩旁
之蔽重翟者二重厭翟者謂相次以厭其本翟車者
乂不厭其本也龍勒馬之轡飾勒面則在面組總以
組絛為總凡言總者謂以總為車馬之飾若婦人之
總亦既繫其本又垂為飾故皆謂之總也邱氏曰
有握有帷幕也
○輦車組輓有翣羽蓋
註曰輦車不言飾后居宫中從容所乘但漆之而已
為輇輪人輓之以行有翣所以禦風塵以羽作小蓋
為翳日也鷖烏兮反輓音晚翣所甲反著直略反
幨昌廉反輨音管軿薄經反輇市專反翳烏帝反
王之喪車五乘木車蒲蔽犬䄙尾櫜疏飾小服皆疏
註曰木車不漆者鄭司農云蒲蔽謂臝蘭車以蒲為
蔽天子喪服之車漢儀亦然犬&KR0860;以犬皮為覆笭玄
謂蔽車旁禦風塵者犬白犬皮既以皮為覆笭又以
其尾為戈戟之弢麤布飾二物之側為之緣服讀為
箙小箙刀劍短兵之衣此始遭喪所乘為君之道尚
微備姦臣也書曰以虎賁百人逆子釗亦為備焉
○素車棼蔽犬&KR0860;素飾小服皆素
註曰素車以白土堊車也棼讀為薠薠麻以為蔽其
&KR0860;服以素繒為緣此卒哭所乘為君之道益著在車
可以去戈戟
○薻車薻蔽鹿淺&KR0860;革飾
註曰薻水草蒼色以蒼土堊車以蒼繒為蔽也鹿淺&KR0860;
以鹿夏皮為覆笭又以所治去毛者緣之此既練所
乘
○駹車雚蔽然&KR0860;髤飾
註曰駹車邊側有漆飾也雚細葦席也以為蔽者漆
則成藩即吉也然果然也猿屬髤赤多黑少之色韋
也此大祥所乘
○漆車藩蔽豻&KR0860;雀飾
註曰漆車黑車也藩今時小車藩漆席以為之豻胡
犬雀黑多赤少之色韋也此禫所乘疏曰天子至
士喪車五乘尊卑等則大夫士禫亦得乘漆車所以
大夫士禫即乘漆車與吉同者禮窮則同也&KR0860;莫
歷反櫜音羔薻音藻雚音丸髤香求反豻五旦反笭
力丁反&KR0758;吐刀反箙音服堊烏路反薠扶文反禫直
感反
服車五乘孤乘夏篆卿乘夏縵大夫乘墨車士乘棧車
庶人乘役車
註曰服車服事者之車鄭司農云夏篆篆讀為圭瑑
之瑑夏篆轂有約也玄謂夏篆五采畫轂約也夏縵
亦五采畫無瑑爾墨車不畫也棧車不革鞔而漆之
役車方箱可載任器以供役疏曰后别見車五乘
此孤卿以下不見婦人車者婦人與夫同故昏禮云
婦車亦如之
○凡良車散車不在等者其用無常
註曰給遊燕及恩惠之賜疏曰不在等者不在於
服車五乘之等列作之有精麤故有良散之名棧
仕限反轂音谷
凡車之出入歲終則會之
註曰計其完敗多少疏曰車之出謂給官用車之
入謂用罷歸官
○凡賜闕之
註曰完敗不計疏曰以其賜人以後完敗隨彼受
賜之人在官不復須知故闕之不會計
○毁折入齎于職幣
註曰計所傷敗入其直杜子春云齎讀為資資謂財
也乘官車毁折者入財以償繕治之直
大喪飾遣車遂廞之行之
註曰廞興也謂陳駕之行之使人以次舉之以如墓
也遣車一曰鸞車疏曰遣車謂將葬遣送之車入
壙首也言飾者還以金象革飾之如生存之車但麤
小為之耳
○及葬執蓋從車持旌
註曰從車隨柩路持蓋與旌者王平生時車建旌雨
則有蓋今蜃車無蓋執而隨之象生時有也所執者
銘旌疏曰蜃車既設帷荒不得設蓋是以執而隨
柩車旌在柩車前亦使巾車之官執持因言之耳非
謂持旌亦從車也
○及墓嘑啓關陳車
註曰關墓門也車貳車也士喪禮下篇曰車至道左
北面立東上
○小喪共匶路與其飾
註曰匶路載柩車也飾棺飾也
歲時更續共其弊車
䟽曰歲時更續者謂一歲四時皆有受官車更謂車
雖未破日月已久舊壞者更易以新者續謂雖未經
久其有破壞不中用者復以新車續之共其弊車者
既更續以新車其本或舊或壊皆是弊車巾車受取
以共冬官車人材或有中用之
大祭祀鳴鈴以應雞人
註曰雞人主呼且鳴鈴以和之聲且警衆必使鳴鈴
者車有和鸞相應和之象
○典路掌王及后之五路辨其名物與其用說
註曰用謂將有朝祀之事而駕之鄭司農云說謂舍
車也疏曰上巾車已主王后之五路今此又掌之
者以其冬官造得車訖以授巾車飾以玉金象之等
其王及后所乘者又入典路别掌之說書銳反下
駕說同
若有大祭祀則出路贊駕說
註曰出路王當乘之贊駕說贊僕與趣馬也
○大喪大賓客亦如之
註曰亦出路當陳之鄭司農說以書顧命曰成王崩
康王既陳先王寳器又曰大路在賓階面贅路在阼
階面先路在左塾之前次路在右塾之前漢朝上計
律陳屬車於庭故曰大喪大賓客亦如之趣倉口
反
凡會同軍旅弔于四方以路從
註曰王出于事無常王乘一路典路以其餘路從行
亦以華國易彦祥曰謂因會同軍旅而行弔事
從才用反
○車僕掌戎路之萃廣車之萃闕車之萃苹車之萃輕
車之萃
註曰萃猶副也此五者皆兵車所謂五戎也戎路王
在軍所乘也廣車横陳之車也闕車所用補闕之車
也苹猶屏也所用對敵自蔽隐之車也輕車所用馳
敵致師之車也春秋傳曰公喪戎路又曰其君之戎
分為二廣則諸侯戎路廣車也又曰帥斿闕四十乘
孫子八陳有苹車之陳又曰馳車千乘五者之制及
萃數未盡聞也書曰武王戎車三百兩疏曰戎路
則巾車所云革路也此車僕惟掌五戎之萃其五戎
之正不言所掌者巾車雖掌正戎之一其下四戎之
正亦巾車掌之矣萃七内反苹薄輕反
凡師共革車各以其萃
註曰五戎者共其一以為王優尊者所乘也而萃各從
其元焉疏曰經不云革路總云共革車則革車之
言所含者多五戎皆是
會同亦如之
註曰巡守及兵車之會則王乘戎路乘車之會王雖
乘金路猶共以從不失備也
大喪廞革車
註曰言興革車則遣車不徒戎路廣闕苹輕皆有焉
疏曰王喪遣車九乘除此五乘之外加以金玉象木
四者則九乘矣
大射共三乏
疏曰以其為革車用皮其乏亦用皮故因使為之大
射共乏至於賓射燕射之等則亦使共矣舉大射尊
者而言
○司常掌九旗之物名各有屬以待國事日月為常交
龍為旂通帛為旜雜帛為物熊虎為旗鳥隼為旟龜蛇
為旐全羽為旞析羽為旌
註曰物名者所畫異物則異名也屬謂徽識也大傳
為之徽號今城門僕射所被及亭長著絳衣皆其舊
象通帛謂大赤從周正色無飾雜帛者以帛素飾其
側白殷之正色全羽析羽皆五采繫之於旞旌之上
所謂注旄於干首也凡九旗之帛皆用絳疏曰引
注旄於干首者明此旞旌非直有羽亦有旄雖據旞
旌至於大常已下首皆有之故衛之臣雖㫋物而有
旄羽則大常已下皆有明矣全羽析羽直有羽而無
帛而註云九旗之帛者據衆有者而言旜之然反
隼息允反旟音餘旐音兆旞音遂識式志反
及國之大閱贊司馬頒旗物王建大常諸侯建旂孤卿
建旜大夫士建物師都建旗州里建旟縣鄙建旐道車
載旞斿車載旌
註曰仲冬教大閱司馬主其禮自王以下治民者旗
畫成物之象王畫日月象天明也諸侯畫交龍一象
其升朝一象其下復也孤卿不畫言奉王之政教而
已大夫士雜帛言以先王正道佐職也畫熊虎者象
其守猛莫敢犯也州里鄉遂之官鳥隼象其勇健也
龜蛇象其扞難避害也道車象路也王以朝夕燕出
八斿車木路也王以田以鄙全羽祈羽五色象其文
德也大閱王乘戎路建大常焉玉路金路不出疏
曰此九旗𤼵首雖總為大閱而言其道車載旞斿車
載旌非為軍事也道車在朝則建大赤今以朝夕燕
出入則建旞也斿車正田時建大麾今以小田及巡
行縣鄙則建旌為異耳鄭剛中曰此旗物司常與
大司馬或頒之或辨之然王與諸侯或建或載不出
乎大常與旂至於旜則孤卿建之矣師都又載之物
則大夫士建之矣鄉遂又載之旗則師都建之矣軍
吏又載之旟則州里建之矣百官又載之旐則縣鄙
建之矣郊野又載之何也余以為軍吏也孤卿也師
都也三者不同名攷其實則皆孤卿而已平日為孤
卿有事則命為軍將所謂軍將者非軍吏乎在朝為
孤卿食采皆在師都所謂師都者非孤卿乎孤卿可
以謂之軍吏又可以謂之師都故所互建者旗也旜
也所迭載者亦旗也旜也鄉遂也大夫士也百官也
州里也四者不同名攷其實皆大夫士而已判而言
之則曰大夫曰士合而言之則曰百官鄉則有州遂
則有里曰鄉遂者總名也曰州里者各舉其一以名
之其實則鄉遂也鄉遂州里之官皆大夫士為之為
大夫士者乃所謂官也故所互建者物也旟也所迭
載者亦物也旟也郊野也縣鄙也二者不同名攷其
實皆公邑之吏而已鄉遂餘地與夫封王子弟之餘
地謂之公邑亦謂之閒田自其地言之名曰郊野自
天子使吏治言之名曰縣鄙夫公邑閒田之地既名
郊野又名縣鄙何也蓋是田邑也有在六遂之縣者
有采地之縣者康成所謂二百里為州四百里為縣
者謂此地爾故所互建者旐也所迭載者亦旐也
○皆畫其象焉官府各象其事州里各象其名家各象
其號
註曰事名號者徽識所以題别衆臣樹之於位朝各
就焉覲禮曰公侯伯子男各就其旂而立此其類也
或謂之事或謂之名或謂之號異内外也三者旌旗
之細也士喪禮曰為銘各以其物亡則以緇長半幅
赬末長終幅廣三寸書名於末此蓋其制也徽識之
書則云某某之事某某之名某某之號今大閱禮象
而為之兵凶事若有死事者亦當以相别也杜子春
云畫當為書玄謂畫畫雲氣也異於在國軍事之飾
疏曰云大閱象為之者此在軍之旌綴於身大小
象銘旌及在朝者為之亡音無赬音稱
凡祭祀各建其旗
註曰王祭祀之車則玉路疏曰乘玉路則建大常
經云各建其旗則諸侯已下所得路各有旗項平
甫曰各建其旗所以屬衆王則建大常諸侯助祭者
百官執事者各有之
○會同賓客亦如之置旌門
註曰賓客朝覲宗遇王乘金路巡守兵車之會王乘
戎路皆建其大常掌舍職曰為惟宫設旌門疏曰
引掌舍職者彼官設之此官供旌
大喪共銘旌
註曰銘旌王則大常也士喪禮曰為銘各以其物
○建廞車之旌及葬亦如之
註曰葬云建之則行廞車解說之疏曰此謂在廟
陳時以廞旌建於遣車之上及葬亦如之此謂八壙
亦建之說吐活反
凡軍事建旌旗及致民置旗弊之
註曰始置旗以致民民至仆之誅後至者
甸亦如之
仆薄北反一音赴
凡射共𫉬旌
註曰𫉬旌𫉬者所持旌疏曰謂若大射服不氏唱
𫉬所持之旌三侯皆有𫉬旌也
歲時共更旌
註曰取舊子新
○都宗人掌都祭祀之禮凡都祭祀致福于國
註曰都或有山川及因國無主九皇六十四民之祀
王子弟則立其祖王之廟其祭祀王皆賜禽焉主其
禮者警戒之糾其戒具其來致福則率而以造祭僕
正都禮與其服
註曰禁督其違失者服謂衣服及宫室車旗
若有寇戎之事則保羣神之壝
註曰守山川邱陵墳衍之壇域
國有大故則令禱祠既祭反命于國
註曰令令都之有司也祭謂報塞也反命還白王
塞西代反
○家宗人掌家祭祀之禮凡祭祀致福
註曰大夫采地之所祀與都同若先王之子孫亦有
祖廟
國有大故則令禱祠反命祭亦如之
註曰以王命令禱祠歸白王於𫉬福又以王命令祭
之還又反命
掌家禮與其衣服宫室車旗之禁令
註曰掌亦正也不言宼戎保羣神之壝則都家自保
之都宗人所保者謂王所祀明矣
○凡以神仕者掌三辰之灋以猶鬼神示之居辨其名
物
註曰猶圖也居謂坐也天者羣神之精日月星辰其
著位也以此圖天神人鬼地示之坐者謂布祭衆寡
與其居句國語曰古者民之精爽不攜貳者而又能
齊肅中正其知能上下比義其聖能光遠宣朗其明
能光照之其聰能聽徹之如是則神明降之在男曰
覡在女曰巫是以使制神之處位次主而為之牲器
時服巫既知神如此又能居以天灋是以聖人用之
今之巫祝既闇其義何明之見何法之行正神不降
或於淫厲苟貪貸食遂誣神人令此道滅痛矣徐
氏曰三辰日月星所至次舍天神人鬼地示皆一氣
其本在地其精在天而各有常居若五帝座及北辰
大乙常居也輿鬼下天社天稷地示所居虚危宗廟
人鬼居也明者能按三辰所臨之時日謀猶鬼神示
之處位次主而辨其名牲牢器服各以其物享焉
居紀慮反句紀具反齊側皆反知音智覡胡歷反
以冬日至致天神人鬼以夏日至致地示物鬽以禬國
之凶荒民之札喪
註曰天人陽也地物陰也陽氣升而祭鬼神陰氣升
而祭地示物鬽所以順其為人與物也百物之神曰
鬽春秋傳曰魑魅魍魎杜子春云禬除也玄謂此禬
讀如潰癰之潰薛士龍曰致天神而人主與之荀
卿所謂郊則并百王於上而祭之是已郊天合百王
則祭地合物鬽宜矣用祭天地之明日於經無據
黃文叔曰是必有推候之灋可睹之實至漢郊祀猶
候神先下天子望拜則司樂六變天神降八變地示
出九變人鬼格非無其事鬽眉秘反
易彦祥曰春官設屬最有統紀所典之禮五禮為先
五禮之中吉禮為本是蓋天秩天敘自然之理觀大
宗伯其用亦博矣實以天神人鬼地示為主然後小
宗伯為之建國之神位肆師為之立國祀之禮而五
禮從之自其設屬而言雖五禮之用為不同莫先於
祭祀之禮於是因禮事之緩急而為職掌之先後
坡謂大宗伯至職末為官七十宗伯雖曰掌邦禮治
神人和上下要則事神為重故其設官先後皆以神
事次之焉小宗伯立鬼神示之位肆師掌其玉帛牲
牷所以貳大宗伯也祭莫先於祼故首以鬱人鬯人司
尊彛鋪筵設同几為依神故司几筵次之陳其宗器
故天府次之禮之以玉故典瑞又次之祭有尊卑服
有等差次之以司服先雞人於司尊彛者明禴祠烝
嘗欲及時事也先典命於司服者古者於禘𤼵爵賜
服所謂祭有十倫此其一也典祀守祧未祭守之職
之專也當祭巡之藏之亦職之微也次之世婦至外
宗贊王后内事也又次之為之宗廟以鬼享之卜其
宅兆而安厝之祭事致敬喪事致哀次之以冢人至
職喪蓋其意與禮交動乎上樂交應乎下故大司樂
至師千二十官繼之焉貞諸夢卜以知其情故有大
卜八官紛若告虔得能享之故有祝巫八官知器知
來謹於若之故有大史四官凡此三者原反諸幽求
諸鬼神之道也於此竭情盡慎者以為無餘耳次以
内史三官猶典命之意也抑亦治人之禮也祭必乘
大路載大常故繼以自巾車至司常四職都宗人家
宗人祭有賜禽有事命禱非王祭之常而亦王祭之
所及故特附見焉終之以凡以神仕者猶鬼神示之
居與始之以大宗伯掌建邦之三禮則終始見春官
一職皆事神之重矣雖其間名分之嚴教育之方凶
賓軍嘉之禮莫不備舉而無非推仁孝誠敬之心以
及於天下默契天親之理以順其秩序命討之公此
天道之至教聖人之至德也
周禮述註卷十六
