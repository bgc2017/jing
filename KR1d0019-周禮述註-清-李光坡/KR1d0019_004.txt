周禮述註卷四
安溪李光坡撰
○宫人掌王之六寢之脩
註曰六寢者路寢一小寢五路寢以治事小寢以時
燕息焉疏曰諸侯則三寢路寢一燕寢一側室一
脩掃除也
○為其井匽除其不蠲去其惡臭
井漏井所以受穢今之滲坑匽豬今之陰溝說文匽
匿也蠲猶潔也匽於建反蠲古玄反滲所䜟反豬
音諸
共王之沐浴凡寢中之事埽除執燭共爐炭凡勞事
註曰勞事勞褻之事埽掃本字
四方之舍事亦如之
註曰從王適四方及會同所舍易氏曰夙興夜寐
洒掃庭内衛武以為荒耽之警子有庭内弗洒弗掃
晉昭以不能修正國之道朝廷内外之肅正君臣上
下儆戒之機豈細故哉
○掌舍掌王之會同之舍設梐枑再重
梐枑謂行馬設三木中聯之交互樹之以為遮欄行
馬再重者以周衛有内外别疏曰此梐枑所施唯
據下文車宫壝宫止宿而言其帷宫無宫暫止之間
未必有此梐枑也
○設車宫轅門
註曰謂王行止宿險阻之處備非常次車以為藩則
仰車以其轅表門
○為壇壝宫棘門
謂王行止宿平地築壇壇邊低垣圍繞者曰壝棘門
以戟為門
○為帷宫設旌門
註曰謂王行晝止有所展肆若食息張帷為宫則樹
旌以表門
○無宫則共人門
註曰謂王行有所逢遇若住遊觀陳列周衛則立長
大之人以表門
○凡舍事則掌之
註曰王行所舍止梐步禮反枑戸故反重直龍反
壝唯季反
○幕人掌帷幕幄帟綬之事
王出宫則有是事帷在旁施之像土壁也幕則帷上
張之像舍屋也帷幕皆以布為之四合像宫室曰幄
王所居之帳也帷幕之内設之帟主在幕若幄中坐
上承塵幄帟皆以繒為之綬絛也凡四物者以綬連
繫焉幄烏學反帟音亦絛音叨
凡朝覲會同軍旅田役祭祀共其帷幕幄帟綬
註曰共之者掌次當以張
大喪共帷幕帟綬
註曰為賓客飾也帷以帷堂或與幕張之于庭帟在
柩上
三公及卿大夫之喪共其帟
註曰唯士無帟王有惠則賜之檀弓曰君於士有賜
帟疏曰此云三公不云諸侯與孤下掌次云諸侯
與孤不云三公者三公即是諸侯再重此不云孤孤
與卿大夫同不重幕人不張故略不言
○掌次掌王次之灋以待張事
註曰灋大小丈尺疏曰待張事者王出則幕人以
帷與幕等送至停所掌次張之
王大旅上帝則張氊案設皇邸
註曰大旅上帝祭天於圜丘國有故而祭亦曰旅此
以旅見祀也張氊案以氊為牀于幄中鄭司農云皇
羽覆上邸後版也玄謂後版屏風與染羽象鳳皇羽
色以為之疏曰案謂牀也牀上著氊即謂之氊案
鄭云于幄中則知不徒設氊案皇邸而已明知并有
大次小次之幄與下祀五帝互見之也
○朝日祀五帝則張大次小次設重帟重案合諸侯亦
如之
註曰朝日春分拜日于東門之外祀五帝于四郊次
謂幄也大幄初往所止居也小幄謂接祭退俟之處
祭義曰周人祭日以朝及闇雖有強力孰能支之是
以退俟與諸臣代有事焉合諸侯于壇王亦以時休
息重帟復帟重案牀重席也鄭司農云五帝五色之
帝疏曰大幄小幄幄在幕中既有幄明有帷幕可
知云重案不言氊及皇邸亦有可知上氊案不言重
席亦有重席可知互見為義邸當禮反朝直遙反
註同著直略反
師田則張幕設重帟重案
註曰不張幄者於是臨誓衆王或回顧瞻察
諸侯朝覲會同則張大次小次
註曰大次亦初往所止居小次即宫待事之處疏
曰此謂與諸侯張之四時常朝在國内今言朝覲會
同為會同而來故在國外與大宰大朝覲會同一也
王於合諸侯如祭祀則諸侯從王祭祀亦與會同同
○師田則張幕設案
疏曰承上諸侯謂諸侯從王而師田者則掌次為張
之案不言重則無重席亦應有單席也
孤卿有邦事則張幕設案
註曰有邦事謂以事從王若以王命出也孤王之孤
三人副三公論道者不言公公如諸侯禮從王祭祀
合諸侯張大次小次師田亦張幕設案
凡喪王則張帟三重諸侯再重孤卿大夫不重
註曰張帟柩上承塵疏曰言凡者以其王已下至
大夫兼有后及三夫人已下后與王同三重世子三
夫人與諸侯再重九嬪二十七世婦與孤卿大夫同
不重一而已八十一御妻與士同無帟有賜乃得帟
也此諸侯謂三公王子母弟若畿外諸侯掌次不張
之
凡祭祀張其旅幕尸次
註曰旅衆也公卿以下即位所祭祀之門外以待事
為之張大幕尸則有幄鄭司農云尸次祭祀之尸所
居更衣帳
射則張耦次
註曰耦俱升射者次在洗東大射曰遂命三耦取弓
矢于次疏曰天子大射六耦在西郊賓射亦六耦
在朝燕射三耦在寢此六耦三耦據諸侯射者若衆
耦則多但無常數耳
掌凡邦之張事
史直翁曰帷幕幄帟所用非一處用罷則徹之而復
用其為費亦小矣後世離宫别館竭萬家生養之資
為一日巡幸之備嗚呼無惑乎生民息肩之無日也
○大府掌九貢九賦九功之貳以受其貨賄之入頒其
貨于受藏之府頒其賄于受用之府
九功謂九職也内府曰受藏外府曰受用凡貨賄皆
藏以給用耳或言受藏或言受用又雜言貨賄皆互
文
○凡官府都鄙之吏及執事者受財用焉
執事謂為官執掌其事須有營造合用官物者三者
皆受于大府而大府頒之故下文遂言頒財藏才
浪反註受藏同
凡頒財以式灋授之關市之賦以待王之膳服邦中之
賦以待賓客四郊之賦以待稍秣家削之賦以待匪頒
邦甸之賦以待工事邦縣之賦以待幣帛邦都之賦以
待祭祀山澤之賦以待喪紀幣餘之賦以待賜予
註曰待猶給也此九賦之財給九式者膳服即羞服
也稍秣即芻秣也謂之稍稍用之物也喪紀即喪荒
也賜予即好用也鄭司農云幣餘使者有餘來還也
坡謂以九賦待九式者酌其所費之豐約而以所
入之多少當之關市之賦列于首尊王者之膳服也
邦甸序在家削之先今次于下恐或文錯秣音末
削梢去聲予音與後凡賜予同好呼報反使色吏反
凡邦國之貢以待弔用
註曰此九貢之財所給也給弔用給凶禮之五事
疏曰案大行人六服因朝所貢之物與大宰九貢歲
之常貢雖曰時節不同貢物有異要亦入弔用之數
凡萬民之貢以充府庫
註曰此九職之財充猶足疏曰九貢言入弔用九
賦言入九式有餘財亦入府庫
凡式貢之餘財以共玩好之用凡邦之賦用取具焉
此謂先給九式及弔用足府庫而有餘財乃可以共
玩好玩好非共耳目之玩也宗廟之鎮器天府之守
器諸侯之分器皆取于是以其可玩也故曰玩好言
式言貢互文賦用用賦也凡邦之賦用取具如軍旅
之費田役施惠之費百府有司禄廩之費凡九式所
不載者皆取具于式貢之餘財也
歲終則以貨賄之入出會之
會古外反
或問此官有九賦九功之别司會有田野民職之
令取于民者有二焉鄭君以九功為九職之貢以
九賦為口率出泉信乎曰口率出泉漢灋也秦廢
井田始舍地而税人漢因而不改豈可以為斷于
經乎班固食貨志曰有賦有税税謂公田什一及
工商虞衡之入也顔師古註之曰賦謂訏口𤼵財
合斯二者與鄭君之云不少異焉朱子井田類說
中引用班顔之言是然之與雖然愚竊疑之既借
其力以税什一復計其口而算之泉乃追求無藝
即頭會箕斂不當復譏之是乃先王之制矣愚嘗
攷諸司徒政斂之官所得于民似有貢賦二事載
師職云園廛二十而一之等即此九賦也閭師職
云命農以耕事貢九穀之等即此九功也園廛二
十而一之等曰任地與司會以九賦令田野之財
用一也命農貢九穀之等曰任民與司會以九功
令民職之財用一也聞之曰不責之賦則將有地
不毛有田不耕而不能無曠土不使之貢則將不
畜不種不耕不蠶而不能無游民斯言殆得之矣
曰既有地畝之征又有九穀之貢是取于公而又
斂其私也然則魯宣税畝何以譏其初曰九賦所
稅入者上之宜得也於私田非有取焉百畝之産
其制民厚矣彼農于四時之間高原下隰所宜種
而有得者則貢之等諸烹葵剝棗致其愛耳等諸
工商嬪婦致其有耳豈横斂歟且不著其數盖惟
視有無不責多寡是亦微矣税畝之云未之思耶
曰似矣九賦有山澤之賦有關市之賦而閭師又
有商貢貨賄衡貢山物虞貢澤物然則賦貢將何
别曰九賦之山澤者山農澤農也關市之征廛布
也閭師山澤之貢則絺紵羽翮之等關市之貢則
財征也是亦别矣曰言邦中四郊甸稍縣都則山
田澤田舉之矣何以特出山澤而别為賦目與曰
有二說焉山澤高下其經界制畝之方與夫天期
地澤之利皆不同平土故楚司馬蒍掩度山林鳩
藪澤牧隰臯井沃衍皆别為經治猶此意也又王
者封國名山大澤不以封山澤利遍九州為賦至
廣不盡于畿内所有而已此所以别也或問九
賦以待九式九貢以待弔用其用悉矣藉有所餘
何足以當師田禄廩之大事乎曰以某財待某事
先王示人有節之道耳非必盡用也王畿百同之
地所入至廣邦國之貢為財亦多如九式者天子
既儉于自奉至子待人事神禮雖從豐亦灋無過
濫邦國弔用不時之舉度其財之所出未足以費
其所入之四五也曰師田禄廪何以不為式曰禄
廩至繁不可限以一賦軍旅無常不可待似經賦
故不為式也曰或謂周官軍旅之行皆人自齎糧
信乎曰是何言與軍旅之行廩人給之米穀外府
與之邦布遺人待以委積委人共其薪蒸木材皆
上之為之也言自齎者徵以何文乎嗚呼語焉不
詳厲民者豈徒國服之息蒍音委
○玉府掌王之金玉玩好兵器凡良貨賄之藏
註曰良善也此物皆式貢之餘財所作好呼報反
藏才浪反
共王之服玉佩玉珠玉
記云大圭長三尺天子服之服玉大圭也佩玉佩于
革帶之上佩玉有葱衡衡横也以葱玉為横梁又以
組縣于衡之兩頭兩組之末皆有半璧曰璜以一組
縣于衡之中央于末著衝牙使前後觸璜衡璜之外
别有琚瑀琚瑀所置在縣衝牙組之中央又以兩組
穿于琚瑀之内角斜繫于衡之兩頭于組末繫于璜
凡組繩五皆蠙珠以内其間珠玉琢玉為珠也王之
五冕旒數不同而玉皆十二又有皮弁韋弁冠弁其
會玉亦十二著直略反琚音居瑀音羽縣音懸以
内之内音納
王齊則共食玉
註曰玉是陽精之純者食之以禦水氣鄭司農云王
齊當食玉屑齊音齋
大喪共含玉復衣裳角枕角柶
含玉璧形而小以為口實復招魂也衣裳生時服角
枕以枕尸角柶角匕也以楔齒楔齒者令可飯含
含戸暗反註同楔先結反飯扶晚反
掌王之燕衣服衽席牀笫凡褻器
註曰燕衣服者巾絮寢衣袍襗之屬皆良貨賄所成
笫簀也鄭司農云衽席單席也褻器溲器虎子之屬
笫側美反襗音澤
若合諸侯則共珠槃玉敦
註曰敦槃類珠玉以為飾合諸侯者必割牛耳取其
血㰱之以盟珠槃以盛牛耳尸盟者執之玉敦㰱血
玉器疏曰合諸侯者謂時見曰會鄭剛中曰周
公當成周盛時六服羣辟罔不承德而設官使共合
諸侯㰱血之器何耶聖人防患之意以為盛者有時
而衰合者有時而散故盟會㰱血之事亦有時而不
免然則待衰世慮後患遠矣敦音對盛牛之盛音
成見音現
凡王之獻金玉兵器文織良貨賄之物受而藏之
註曰謂百工為王所作可以獻遺諸侯古者致物於
人尊之則曰獻通行曰饋春秋傳曰齊侯來獻戎捷
尊魯也文織畫及繡錦織音志
凡王之好賜共其貨賄
疏曰謂王于羣臣有恩好因燕飲而賜之者也王
介甫曰此既言共王好賜之貨賄内府又言共王及
冢宰之好賜予者凡王以玉府所受好賜玉府共之
以内府所受好賜内府共之
○内府掌受九貢九賦九功之貨賄良兵良器以待邦
之大用
受受之大府也良兵謂弓矢殳矛戈戟五兵之良者
良器謂車乘及禮樂器之善者此冬官所作亦由大
府而來大用九式及弔用也殳音殊
凡四方之幣獻之金玉齒革兵器凡良貨賄入焉
註曰諸侯朝聘所獻國珍疏曰此因朝聘而貢先
入子掌貨賄入其要于大府乃始通之于内府也
陳及之曰玉府内府所掌金玉兵器良貨賄一也必
分于二官者盖玉府所掌皆式貢餘財所作及獸人
漁人所入之物專以共王玩好及賜予耳邦之大用
不與焉内府所掌乃九貢九功之貨賄及諸侯所獻
國珍皆公家物以待邦之大用所以分于二官好
呼報反下同與音預
凡適四方使者共其所受之物而奉之
適四方使者謂使公卿大夫聘問諸侯若大行人間
問省頫之等物疏云即玉府王之獻金玉巳下是也
或云即所受之幣獻以貽之盖各以國之所無者分
錯交送坡謂二說相須其義始備使所吏反頫
音眺
凡王及冢宰之好賜予則共之
註曰冢宰待四方賓客之小治或有所善亦賜予之
○外府掌邦布之入出以共百物而待邦之用凡有灋
者
註曰布泉也布讀為宣布之布其藏曰泉其行曰布
取名于水泉其流行無不徧入出謂受之復出之共
百物者或作之或買之待猶給也坡謂邦用有灋
者如下文所云皆是也此官掌藏國家鼓鑄之布然
九賦九功之税民有不出粟米麻絲而或以布代者
當亦入于此府
共王及后世子之衣服之用凡祭祀賓客喪紀會同軍
旅共其財用之幣齎賜予之財用
註曰齎行道之財用也聘禮曰問幾月之齎鄭司農
云齎或為資今禮家定齎作資玄謂齎資同耳其字
以齊次為聲從貝變易古字亦多或疏曰賜予之
財用亦謂王于羣臣有所恩好賜予之也齎音咨
好呼報反
凡邦之小用皆受焉
註曰皆來受疏曰外府所内泉布所積既少有小
用則給之若大用即取餘府内音納
歲終則會唯王及后之服不會
○司會掌邦之六典八灋八則之貳以逆邦國都鄙官
府之治以九貢之灋致邦國之財用以九賦之灋令田
野之財用以九功之灋令民職之財用以九式之灋均
節邦之財用
九賦令田野者有田則有賦也九功令民職者有職
則有貢也詳在地官載師閭師二職自六典至九式
七者皆冢宰掌其正司會則執其貳以佐之如此也
會古外反下同
掌國之官府郊野縣都之百物財用凡在書契版圖者
之貳以逆羣吏之治而聽其會計
註曰郊四郊去國百里野甸稍也甸去國二百里稍
三百里縣四百里都五百里書謂簿書契其最凡也
版戸籍也圖土地形象田地廣狹疏曰此書契版
圖下文司書掌其正此司會主鉤攷故掌其副貳
徐氏曰百物財用皆有書契版圖焉案以鉤校其征
斂之虧完放散存積之多少吏治之寬刻廉貪也
坡謂此節承九賦九功九式三者上既令之此則逆
而聽之也鉤居侯反
以參互攷日成以月要攷月成以歲會攷歲成
坡謂宰夫職歲終則令羣吏正歲會月終則令正月
要旬終則令正日成而以攷其治則此經不獨言會
計財用之灋乃承上文掌八灋八則以逆官府都鄙
之治者如此也參互相參交互也
以周知四國之治
坡謂周猶徧也承上文以六典逆之以九貢致之所
以周知四國之治否也
○以詔王及冢宰廢置
坡謂總結上文
○司書掌邦之六典八灋八則九職九正九事邦中之
版土地之圖
九正謂九貢九賦正税也九事九式也以用財言之
則曰式以用財所為之事言之則曰事一也此一經
為下文之總目疏曰此所掌與司會同者以其司
會主鉤攷司書掌書記之司書所記司會鉤攷之故
二官所掌其事通焉正音征註同
以周知入出百物以敘其財受其幣使入于職幣
敘猶比次也受謂受錄其餘幣而為之簿書使之入
于職幣也夫九職九正百物之入也知其入以敘其
財者職内事也九事百物之出也知其出以敘其財
者職歲事也受其餘幣而藏之者職幣事也司書為
三官書記之長故周知之受之
○凡上之用財用必攷于司會
註曰上謂王與冢宰王雖不會亦當知多少而闕之
司會以九式均節邦之財用坡謂以周知至此即
司會所掌官府之百物財用也長音掌
三歲則大計羣吏之治以知民之財器械之數以知田
野夫家六畜之數以知山林川澤之數以逆羣吏之徵
令
註曰械猶兵也逆受而鉤攷之山林川澤童枯則不
税疏曰三年一閏天道小成攷校羣吏須有黜陟
知民之財器已下川澤已上恐其羣吏濫徵斂萬民
故知此本數乃鉤攷其徵令也坡謂此一經即司
會所掌郊野縣都之百物財用也以知民財巳下以
書契版圖知之也李景齊曰豳風陳王業孟子論
王道可見古人皆以民事為先吾觀冢宰三歲大計
意其必功過之大者至司書之職而後知其所計者
但如此耳先王之致意于民事何如也後世課羣吏
者責辦賦税與夫簿書獄訟之末民生之厚與否田
野之闢與否不恤也安識成周計吏之本意
凡税斂掌事者受灋焉及事成則入要貳焉
註曰灋猶數也應當税者之數成猶畢也疏曰凡
税斂者謂若地官閭師旅師徵斂之官必來受灋又
入要貳者以司書知財器已下之數擬後鉤攷之也
凡邦治攷焉
以其自六典至版圖無不掌其書故皆此乎攷也
○職内掌邦之賦入辨其財用之物而執其總以貳官
府都鄙之財入之數以逆邦國之賦用
掌賦入者謂九職九貢九賦之税入皆掌之賦乃總
名下言賦者皆此類也辨財用之物處之使種類相
從總謂簿書之種别與大凡官府財入謂内府外府
之屬凡入貨賄者皆是都鄙財入蓋縣都財賦留
其處以待用而其副皆在職内賦用用賦也
凡受財者受其貳令而書之
受財受于大府也貳令者大府一令與其人為信至
某府受財一為副令下職内登書以備鉤攷若今時
之有存案
及會以逆職歲與官府財用之出
疏曰職歲主出職内主入以已入財之數鉤攷職歲
出財之數與職歲出財與官府所用之數竝鉤攷之
也會古外反
而敘其財以待邦之移用
註曰亦鉤攷今藏中餘見為之簿移用謂轉運給他
坡謂詳此官竝非職藏之府夫内府掌貢賦外府
掌邦布財之良不良皆舉之矣安得更有不良者藏
自職内乎且内府外府掌其入亦掌其出則未知職
歲之所出又果何財也然則職内職歲二官與司會
司書為類明是掌文書以鉤攷出内之會計竝無府
義也鄭子以為府者盖因職幣振斂餘財以例此二
官故以為府耳然而可疑矣藏才浪反藏自之藏
讀本字内音納
○職歲掌邦之賦出以貳官府都鄙之財出賜之數以
待會計而攷之
註曰以貳者亦如職内書其貳令而編存之出出以
給用也賜用以賜予也
凡官府都鄙羣吏之出財用受式灋于職歲
註曰百官之公用式灋多少職歲掌出之舊用事存
焉坡謂以出數之貳在此也
凡上之賜予以敘與職幣授之
註曰敘受賜者之尊卑坡謂以賜數之貳在此也
及會以式灋贊逆會
疏曰司會逆羣吏之治而聽其會計此官主式灋出
財用故以此助之
○職幣掌式灋以斂官府都鄙與凡用邦財者之幣
註曰幣謂給公用之餘凡用邦財者謂軍旅
○振掌事者之餘財
振收也掌事謂以王命有所作為上斂幣者日用經
費之餘也此振財者有興作之事而餘也言斂言振
變易句名
○皆辨其物而奠其錄以書楬之以詔上之小用賜予
註曰奠定也定其錄籍鄭司農云楬之若今時為書
以著其幣楬其列反著張恕反
歲終則會其出凡邦之會事以式灋贊○
○司裘掌為大裘以共王祀天之服
註曰鄭司農云犬裘黑羔裘服以祀天示質疏曰
祭服皆玄上纁下明此裘亦羔之黑者大裘之上又
有玄衣與裘同色坡謂直言祀天不及于地經既
無文註亦不言惟疏云崑崙神州亦用大裘程子曰
元祐時議北郊只為五月間天子不可服大裘皆以
為難行案宗伯司服云祀昊天上帝則服大裘而冕
祀五帝亦如之若以五月祀地大裘難服則四月赤
帝六月黃帝服之其可乎盖祀地之時其冕如大裘
之冕其服如大裘上之玄衣玄衣之内不復有大裘
也赤帝黃帝疑亦當爾故楊氏曰蒼璧黃琮以象天
地之性者不容不異冕服王之所服以事天地不容
不同但夏至不用大裘耳屨人之屨猶辨四時之宜
則冕服可知矣斯言是也又聞之兄云社者祭地司
服云祭社稷以希冕則希冕祭地昭然矣若以父天
母地冕服不宜下于四望山川則諸侯相待子男醯
醢八十罋至待聘卿子男之卿亦百罋臣乃多君何
與禮有損之而益王者尊天親地未可以是泥也存
此二說以俟正焉纁音熏
中秋獻良裘王乃行羽物
註曰良善也中秋鳥獸㲝毨因其良時而用之鄭司
農云良裘王所服也玄謂良裘玉藻所謂黼裘與羽
物小鳥鶉雀之屬鷹所擊者中秋鳩化為鷹中春鷹
化為鳩順其始殺與其將止而大班羽物疏曰為
八月誓獮田所用故獻之
○季秋獻功裘以待頒賜
註曰功裘人功微觕謂狐青麛裘之屬鄭司農云功
裘卿大夫所服中音仲註同㲝音毛毨先典反鶉
音淳獮息淺反觕麤同音粗麛音迷
王大射則共虎侯熊侯豹侯設其鵠諸侯則共熊侯豹
侯卿大夫則共麋侯皆設其鵠
註曰大射者為祭祀射王將有郊廟之事以射擇諸
侯及羣臣與邦國所貢之士可以與祭者射者可以
觀德行其容體比于禮其節比于樂而中多者得與
於祭諸侯謂三公及王子弟封于畿内者卿大夫亦
皆有采地焉其將祀其先祖亦與羣臣射以擇之凡
大射各于其射宫侯者其所射也以虎熊豹麋之皮
飾其側又方制之以為準謂之鵠著于侯中所謂皮
侯王之大射虎侯王所自射也熊侯諸侯所射豹侯
卿大夫以下所射諸侯之大射熊侯諸侯所自射豹
侯羣臣所射卿大夫之大射麋侯君臣共射焉凡此
侯道虎九十弓熊七十弓豹麋五十弓列國之諸侯
大射大侯亦九十糝七十豻五十遠尊得伸可同耳
所射正謂之侯者天子中之則能服諸侯諸侯以下
中之則得為諸侯侯中之大小取數于侯道鄉射記
曰弓二寸以為侯中則九十弓者侯中廣丈八尺七
十弓者侯中廣丈四尺五十弓者侯中廣一丈考工
記曰梓人為侯廣與崇方參分其廣而鵠居一焉然
則侯中丈八尺者鵠方六尺侯中丈四尺者鵠方四
尺六寸大半寸侯中一丈者鵠方三尺三寸少半寸
謂之鵠者取名于鳱鵠鳱鵠小鳥而難中是以中之
為雋亦取鵠之言較較者直也射所以直巳志用虎
熊豹麋之皮示服猛討迷惑者射者大禮故取義衆
也士不大射士無臣祭無所擇疏曰此經不云孤
孤六命亦與卿同與音預下得與同行下孟反比
毗志反下同中丁仲反下天子中之以下中之而難
中以中皆同所射之射食亦反下自射所射共射皆
同正音征下同豻音鴈鳱音鴈
大喪廞裘飾皮車
註曰皮車遣車之革路廞興也若詩之興謂象似而
作之凡為神之偶衣物必沽而小耳疏曰裘謂明
器中之裘即上良裘功裘等飾皮車者亦謂明器之
車以皮飾之廞音歆興去聲
凡邦之皮事掌之歲終則會唯王之裘與其皮事不會
○掌皮掌秋斂皮冬斂革春獻之
註曰皮革踰歲乾久乃可用獻之獻其良者于王以
入司裘給王用疏曰獸皮治去其毛曰革秋歛皮
者鳥獸毛毨之時其皮善故秋斂之革須治用功深
故冬斂之
遂以式灋頒皮革于百工
疏曰良者入司裘其餘入百工因上事故云遂也式
灋作物所用多少故事百工者冬官裘氏韋氏函人
之類用皮者也
共其毳毛為氈以待邦事
毳毛毛細縟者共與冬官使作氈與掌次也邦事祭
祀合諸侯之事
歲終則會其財齎
註曰財斂財本數及餘見者齎所給予人以物曰齎
今時詔書或曰齎計吏疏曰財與齎二者竝據皮
革而言見賢遍反予音與
○内宰掌書版圖之灋以治王内之政令均其稍食分
其人民以居之
註曰版謂宫中閽寺之屬及其子弟錄籍也圖王及
后世子之宫中吏官府之形象也政令謂施閽寺者
稍食吏禄廩也人民吏子弟分之使衆者就寡均宿
衛疏曰書書之于版也内宰所均稍食謂閽寺及
子弟宿衛後宫者宫正所均謂宿衛王宫者易彦
祥曰秋官掌戮云宫者使守内盖王内之職惟内小
臣奄四人為上士其餘皆非命士則皆人民也
以陰禮教六宫
註曰鄭司農云陰禮婦人之禮玄謂六宫謂后也婦
人稱寢曰宫宫𨼆蔽之言后象王立六宫而居之亦
正寢一燕寢五教者不敢斥言之謂之六宫若今稱
皇后為中宫矣昏禮母戒女曰夙夜毋違宫事
○以陰禮教九嬪
註曰教以婦人之禮不言教夫人世婦者舉中省文
○以婦職之灋教九御使各有屬以作二事正其服禁
其竒衺展其功緒
註曰婦職謂織紝組紃縫線之事九御女御也九九
而御于王因以號焉使之九九為屬同時御又同事
也正其服止踰侈竒衺若今媚道展猶錄也緒業也
二事謂絲枲之事疏曰上文世婦以上皆直言陰
禮不言職此言職者以其世婦已上貴無絲枲等職
業之灋故也案詩註云王后織玄紞公侯夫人紘綖
卿之内子大帶大夫命婦成祭服士妻朝服庶人已
下各衣其夫貴賤皆有職者彼示雖貴無得遊手率
先之意非如此絲枲二事責其功緒也毋違之毋
音無紝女金反組音祖紃似倫反紞都感反紘音横
綖音延
大祭祀后祼獻則贊瑤爵亦如之
註曰謂祭宗廟王既祼后乃從後祼也祭綂曰君執
圭瓚祼尸大宗執璋瓚亞祼謂夫人不與而攝耳獻
謂王薦腥薦熟后亦從後獻也瑤爵謂尸卒食王既
酳尸后亞獻之其爵以瑤為飾
○正后之服位而詔其禮樂之儀
註曰薦徹之禮當與樂相應位謂房中戸内及阼所
立處疏曰服謂褘衣已下六服正之使服當其用
○贊九嬪之禮事
註曰助九嬪贊后之事九嬪者贊后薦玉齍薦徹豆
籩不與之與音預褘音揮
凡賓客之祼獻瑤爵皆贊
註曰謂王同姓及二王之後來朝覲為賓客者祼之
禮亞王而禮賓獻謂王饗燕亞王獻賓也瑤爵所以
亞王酬賓也坊記曰陽侯殺繆侯而竊其夫人故大
饗廢夫人之禮
○致后之賓客之禮
賓客謂諸侯來朝覲及畿内同姓諸侯之夫人會見
王后皆是也禮謂牢禮致禮者使下大夫此内宰下
大夫也繆音穆
凡喪事佐后使治外内命婦正其服位
註曰使使其屬之上士内命婦謂九嬪世婦女御鄭
司農云外命婦卿大夫之妻王命其夫后命其婦玄
謂士妻亦為命婦疏曰喪言凡則王及后世子以
下皆是服位者服之精觕位之先後
凡建國佐后立市設其次置其敘正其肆陳其貨賄出
其度量淳制祭之以陰禮
市朝者君所以建國也建國者必面朝後市王立朝
而后立市陰陽相承之義次謂吏所治舍司次介次
也敘市行列也正其肆者物各異肆正之使不雜也
陳猶處也謂有諸物皆陳列之度丈尺也量豆區之
屬淳謂幅廣也制謂匹長淳制天子巡狩禮所云制
幣丈八尺純四咫也陰禮婦人之祭禮一曰陰禮者
市中之祍先后所立社也王次點曰此特體地道
以始立市耳既立則后何預其事純諸允反
中春詔后帥外内命婦始蠶于北郊以為祭服
註曰蠶于北郊婦人以純陰為尊郊必有公桑蠶室
焉張敬夫曰嘗攷周家立國自后稷以農為務歷
世相𫝊其君子則重稼穡之事其室家則躬織紝之
勤相與咨嗟嘆息服習乎艱難咏歌乎勞苦此實王
業之根本也故誦服之無斁之章則知周之所以興
誦休其蠶織之章則知周之所以衰以是意而攷後
世治亂成敗之原皆可得而見矣中音仲斁音亦
歲終則會内人之稍食稽其功事
内人主謂九御功事絲枲之事既均其稍食歲終則
會之既展其功緒歲終則稽之
○佐后而受獻功者比其小大與其麤良而賞罰之
註曰獻功者九御之屬典婦功曰及秋獻功王介
甫曰小大比其制麤良比其功
○會内宫之財用
註曰計夫人已下所用財
正歲均其稍食施其事功憲禁令于王之北宫而糾其
守
註曰均猶調度也施猶班也北宫后之六宫謂之北
宫者繫于王言之明用王之禁令令之守宿衛者
憲音懸度待洛反或如字
上春詔王后帥六宫之人而生穜稑之種而獻之于王
註曰六宫之人夫人以下分居后之六宫者古者使
后宫藏種以其有𫝊類蕃孳之祥必生而獻之示能
育之使不傷敗且以佐王耕事共禘郊也鄭司農云
先種後熟謂之穜後種先熟謂之稑王當以耕種于
藉田玄謂詩云黍稷穜稑是也夫人以下分居后之
六宫者每宫九嬪一人世婦三人女御九人其餘九
嬪三人世婦九人女御二十七人從后唯其所燕息
焉從后者五日而沐浴其次又上十五日而徧云夫
人如三公從容論婦禮疏曰上春者亦謂正歲以
其春事將興故云上春也穜直龍反稑音六種章
勇反孳音兹
○内小臣掌王后之命正其服位
註曰命謂使令所為或言王后或言后通耳
○后出入則前驅
疏曰此小臣是奄人與后導道是其常也
若有祭祀賓客喪紀則擯詔后之禮事相九嬪之禮事
正内人之禮事徹豆之俎
註曰擯為后𫝊辭有所求為詔相正者異尊卑也俎
謂后受尸之爵飲于房中之俎疏曰詔相正皆是
上擯但據尊卑不同故以詔相别之相息諒反註
同
后有好事于四方則使往有好令于卿大夫則亦如之
註曰后於其族親所善者使往問遺之邱氏曰好
事以財問遺也好令以言問勞也好呼報反下同
遺唯季反勞去聲
掌王之陰事陰令
註曰陰事羣妃御見之事若今掖庭令晝漏不盡八
刻日錄所記推當御見者陰令王所求為于北宫
見賢遍反
○閽人掌守王宫之中門之禁
中門于外内為中雉門也王有五門外曰臯門二曰
庫門三曰雉門四曰應門五曰路門路門一曰畢門
坡謂上序官言每門此言中門者盖舉中以例之
喪服凶器不入宫潛服賊器不入宫竒服怪民不入宫
註曰喪服衰絰也凶器明器也潛服若衷甲者賊器
盜賊之任器兵物皆有刻識竒服衣非常怪民狂易
識式志反易以豉反
凡内人公器賓客無帥則幾其出入以時啓閉
註曰三者之出入當須使者符節乃行鄭司農云公
器將持公家器出入者幾謂無將帥引之者則苛其
出入時漏盡使色吏反將子匠反苛呼河反
凡外内命夫命婦出入則為之闢
註曰辟行人使無干也内命夫卿大夫士之在宫中
者
掌埽門庭
註曰門庭門相當之地疏曰閽人掌中門唯中門
外之地謂之門庭也若餘門庭則各有守門者埽之
大祭祀喪紀之事設門燎蹕宫門廟門
註曰燎地燭也蹕止行者廟在中門之外疏曰喪
紀朝廟及出葬之時燎天子百公五十侯伯子男皆
三十所作之狀盖百根葦皆以布纏之以蜜塗其上
若今蠟燭矣
凡賓客亦如之
疏曰賓客在宫中廟中謂若享食在廟燕在寢
○寺人掌王之内人及女宫之戒令相道其出入之事
而糾之
註曰内人女御也女宫刑女之在宫中者糾猶割察
也相息亮反下同道徒報反
若有喪紀賓客祭祀之事則帥女宫而致於有司
註曰有司謂宫卿世婦
佐世婦治禮事
註曰世婦二十七世婦
掌内人之禁令
内小臣於祭祀三者正内人之禮事此則禁令之使
之如小臣所正也
凡内人弔臨於外則帥而往立于其前而詔相之
註曰從世婦所弔或自哭其族親立其前者賤也賤
而必詔相之者出入于王宫不可以闕于禮
○内豎掌内外之通令凡小事
註曰内后六宫外卿大夫也使童豎通王内外之命
給小事者以其無與為禮出入便疾内外以大事聞
王則俟朝而自復朝直遙反下同
若有祭祀賓客喪紀之事則為内人蹕
註曰内人從世婦有事于廟者内豎為六宫蹕者以
其掌内小事疏曰此豎於三事為内人蹕者皆謂
在廟時祭祀在廟謂禘祫四時之祭也賓客在廟謂
享食時也喪紀在廟謂喪朝廟為祖奠遣奠時也
王后之喪遷于宫中則前蹕及葬執褻器以從遣車
註曰喪遷者將葬朝于廟褻器振飾頮沐之器疏
曰及葬執褻器以從遣車者謂朝七廟訖且將行在
天祖廟中為大遣奠苞牲取下體天子九牢苞九個
遣車九乘后亦同使人持之往如墓遣車載牲體鬼
神依之故使執褻器從之頮呼内反
周禮述註卷四
