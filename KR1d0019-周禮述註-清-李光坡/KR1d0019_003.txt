周禮述註卷三
安溪李光坡撰
○膳夫掌王之食飲膳羞以養王及后世子
註曰食飯也飲酒漿也膳牲肉也羞有滋味者凡養
之具大略有四疏曰養王及后世子舉尊者而言
其實羣臣及三夫人以下亦養之食音嗣註同
凡王之饋
註曰進物於尊者曰饋此饋之盛者王舉之饌也史
直翁曰饋者儲之一歲之間隨所欲食而進之非謂
一日之奉而咸備食前也
○食用六穀膳用六牲飲用六清羞用百有二十品珍
用八物醬用百有二十罋
註曰六牲馬牛羊豕犬雞也羞出于牲及禽獸以備
滋味謂之庶羞公食大夫禮内則下大夫十六上大
夫二十其物數備焉天子諸侯有其數而物未得盡
聞珍謂淳熬淳母炮豚炮牂𢷬珍漬熬肝膋也醬謂
醯醢也王舉則醢人共醢六十罋以五齏七醢七菹
三臡實之醯人共齏菹醯物六十罋鄭司農云羞進
也六穀稌黍稷粱麥苽苽雕胡也六清水漿醴䣼醫
酏食音嗣註同罋屋貢反熬五刀反毋莫胡反牂
作郎反膋力雕反齏作西反臡奴兮反稌音杜苽古
吳反䣼力涼反醫於計反酏以支反
王日一舉鼎十有二物皆有俎
殺牲盛饌曰舉王日一舉以朝食也后與王同庖鼎
十有二牢鼎九牛羊豕魚腊腸胃同鼎膚鮮魚鮮腊
陪鼎三膷臐膮竝陪牛羊豕鼎後物謂牢鼎之實唯
牢實各在俎陪鼎三者為庶羞則在豆趙商問王
日一舉鼎十有二是為三牲備焉案玉藻天子日食
少牢朔月大牢禮數不同請聞其說鄭答曰禮記後
人所集據時而言或以諸侯同天子或以天子與諸
侯等禮數不同難以據也王制之灋與禮違者多當
以經為正
以樂侑食膳夫授祭品嘗食王乃食
侑猶勸也王制云天子食日舉以樂祭謂刌肺脊也
禮飲食必祭示有所先品者每物皆嘗之道尊者也
朱子曰古人祭酒於地祭食於豆間有版盛之卒
食撤去
○卒食以樂徹于造
疏曰造作也作食之處即厨是也徹食器之時樂章未聞
○王齊日三舉
疏曰齊謂散齊致齊齊必變食故加牲體至三大牢
玉藻云朔日加日食一等則於此朔食當兩大牢不
言之者文不具齊時不樂故不言以樂侑食也
○大喪則不舉大荒則不舉大札則不舉天地有烖則
不舉邦有大故則不舉
註曰大荒凶年大札疫癘也天烖日月晦食地烖崩
動也大故寇戎之事及刑殺也
○王燕食則奉膳贊祭
註曰燕食謂日中與夕食奉膳奉朝之餘膳所祭者
牢肉齊音齋註同烖音災刌寸本反
凡王祭祀賓客食則徹王之胙俎
註曰膳夫親徹胙俎胙俎最尊也其餘則其屬徹之
疏曰祭祀謂祭宗廟有胙俎者謂若特牲少牢主
人受尸酢尸東西面設主人俎于席前王受尸酢禮
亦當然賓客食王與賓客禮食于廟賓在戶牖之間
王在阼階上各有饌皆設俎故亦有胙俎案公食大
夫主君與聘大夫禮食賓前有席君前無席退俟于
廂此天子于諸侯異于諸侯與聘大夫故王前有俎
公食之食音嗣
凡王之稍事設薦脯醢
註曰稍事有小事而飲酒
王燕飲酒則為獻主
註曰鄭司農云主人當獻賓則膳夫代王為主君不
敵臣也燕義曰使宰夫為獻主臣莫敢與君亢禮
掌后及世子之膳羞
註曰亦主其饌之數不饋之耳疏曰内饔共后及
世子之膳羞則后世子内饔饋之
凡肉脩之頒賜皆掌之
註曰加薑桂鍛治者謂之脩加薑桂以鹽乾之者謂
之脯鍛多貫反
凡祭祀之致福者受而膳之
註曰致福謂諸臣祭祀進其餘肉歸胙于王薛士
龍曰夏官祭僕凡祭祀之致福展而受之則膳夫之
所受受于祭僕也
○以摰見者亦如之
註曰鄭司農云以羔鴈雉為摰者亦受以給王膳
薛士龍曰夏官司士掌擯士者膳其摰則膳夫之所
受受于司士也
歲終則會唯王及后世子之膳不會
註曰不會計多少優尊者其頒賜諸臣則計之坡
謂大府職云關市之賦以共王之膳服末云歲終則
以貨賄之入出會之是凡貢賦及九式皆會未嘗别
言王之膳服不會也然則膳夫不會王后世子之膳
外府不會王后之服以會之在大府耳豈可動引周
官唯王不會哉會古外反
○庖人掌共六畜六獸六禽辨其名物
六畜六牲也始養之曰畜將用之曰牲春秋傳曰卜
日曰牲六獸麋鹿狼麕野豖兔六禽羔豚犢麛雉鴈
凡鳥獸未孕曰禽司馬職曰大獸公之小禽私之而
宗伯以禽作六摰禽中有羔可見矣或曰鴈鶉鷃雉
鳩鴿為六禽夏官校人羊人地官牛人春官雞人秋
官犬人冬官豖人總送六畜與庖人六獸六禽即獸
人送之庖人得此共與膳夫内外饔故云掌共也名
號也物物色麕居倫反麛音迷鶉音純鷃於諫反
鴿古合反
凡其死生鱻薧之物以共王之膳與其薦羞之物及后
世子之膳羞
註曰凡計數之薦亦進也備品物曰薦致滋味乃為
羞王言薦者味以不褻為尊鄭司農云鱻謂生肉薧
謂乾肉鱻悉然反後同薧古老反後同
共祭祀之好羞
祭祀尋常所共者皆在内外饔此言好羞乃非常之
物進之孝也
共喪紀之庶羞賓客之禽獻
註曰喪紀喪事之祭謂虞祔也禽獻獻禽于賓客
疏曰凡喪未葬以前無問朝夕奠及大奠皆無薦羞
之灋庶羞虞祔之祭乃有之
○凡令禽獻以灋授之其出入亦如之
註曰令令獸人也禽獸不可久處賓客至將獻之庖
人乃令獸人取之必書所當獻之數與之及其來致
禽亦以此書校數之至于獻賓客又以此書付使者
展而行之掌客乘禽于諸侯各如其命之數聘禮乘
禽于客日如其饔餼之數士中日則二雙
凡用禽獻春行羔豚膳膏香夏行腒鱐膳膏臊秋行犢
麛膳膏腥冬行鱻羽膳膏羶
註曰用禽獻謂煎和以獻于王膏香牛脂也腒乾雉
鱐乾魚膏臊犬膏也膏腥雞膏也鱻魚也羽鴈也膏
羶羊脂也羔䐁物生而肥犢與麛物成而克腒鱐暵
熱而乾魚鴈水涸而性定此八物者得四時之氣尤
盛為人食之弗勝是以用休廢之脂膏煎和膳之牛
屬司徒土也雞屬宗伯木也犬屬司寇金也羊屬司
馬火也疏曰言行者義與用同腒其居反鱐所
留反臊素刀反羶書然反暵呼旱反
歲終則會唯王及后之膳禽不會
註曰膳禽四時所膳禽獻加世子可以會之
○内饔掌王及后世子膳羞之割亨煎和之事辨體名
肉物辨百品味之物
註曰割肆解肉也亨煮也煎和齊以五味體名脊脅
肩臂之屬肉物胾燔之屬百品味庶羞之屬言百舉
成數肆託歷反齊才細反
王舉則陳其鼎俎以牲體實之
陳其鼎俎者陳鼎有二處初陳鼎于鑊西取牲體于
鑊以實鼎後陳鼎于阼階下其俎皆陳于鼎西南取
于鼎以實俎實鼎曰脀實俎曰載
○選百羞醬物珍物以俟饋
註曰先進食之時恒選擇其中御者鑊音穫脀職
升反
共后及世子之膳羞
註曰膳夫掌之是乃共之
辨腥臊羶香之不可食者牛夜鳴則庮羊泠毛而毳羶
犬赤股而躁臊鳥皫色而沙鳴貍豕盲眡而交睫腥馬
黑脊而般臂螻
註曰腥臊羶香可食者是别其不可食者則所謂者
皆臭味也泠毛長毳總結也皫失色不澤美也沙澌
也交睫腥腥當為星聲之誤也肉有如米者似星般
臂臂毛有文鄭司農云庮朽木臭也螻螻蛄臭也杜
子春云盲視當為望視庮音由泠音零毳昌瑞反
皫芳表反貍音鬱盲亡亮反睫音接般音班螻音樓
别彼列反澌音西
凡宗廟之祭祀掌割亨之事凡燕飲食亦如之凡掌共
羞脩刑膴胖骨鱐以待共膳
宗廟之祭祀者内饔不掌外神也言凡者謂四時及
禘祫并月祭皆在其中掌割亨不言煎和者鬼神尚
質不貴褻味燕飲與諸臣燕燕食日中及夕食也掌
共共當為具羞庶羞也脩鍛脯也刑鉶羹也膴䐑肉
大臠所以祭者胖半體骨牲體也鱐乾魚膴火吳
反後同胖普半反鉶音刑䐑直輒反臠力轉反
凡王之好賜肉脩則饔人共之
註曰好賜王所善而賜也好呼報反
○外饔掌外祭祀之割亨共其脯脩刑膴陳其鼎俎實
之牲體魚腊凡賓客之飱饔饗食之事亦如之
外祭祀謂天地四望山川社稷五祀凡外神皆是也
飱客始至之禮饔既將幣之禮致禮于客莫盛于饔
食音嗣
邦饗耆老孤子則掌其割亨之事饗士庶子亦如之
耆老謂死事者之祖父兼有國老庶老孤子死事者
之子也士庶子衛王宫者
師役則掌共其獻賜脯肉之事
註曰獻謂酌其長帥
凡小喪紀陳其鼎俎而實之
疏曰小喪紀謂夫人以下之喪陳其鼎俎者殷奠及
虞祔之祭皆有鼎俎
○亨人掌共鼎鑊以給水火之齊
註曰鑊所以煮肉及魚腊之器既熟乃脀于鼎齊多
少之量疏曰謂實水于鑊及爨之以火皆有多少
之齊
○職外内饔之爨亨煮辨膳羞之物
註曰職主也爨今之竈主于其竈煮物疏曰膳羞
則牢鼎之物也齊才細反
祭祀共大羹鉶羹賓客亦如之
疏曰大羹肉湆盛于登謂太古之羹不調以鹽菜及
五味鉶羹者皆是陪鼎膷臐膮牛用藿羊用苦豖用
薇調以五味盛之于鉶器即謂之鉶羹若盛之于豆
即謂之庶羞賓客亦如之者謂致饔餼及飱皆有陪
鼎則鉶羹也饗食亦應有大羹湆去及反盛音成
○甸師掌帥其屬而耕耨王藉以時入之以共齍盛
註曰其屬府史胥徒也耨芸芓也王以孟春躬耕帝
藉天子三推三公五推卿諸侯九推庶人終于千畝
庶人謂徒三百人藉之言借也王一耕之而使庶人
芸芓終之齍盛祭祀所用穀也粢稷也穀者稷為長
是以名云在器曰盛疏曰以時入之者謂麥則夏
熟禾黍秋熟則十月穫之送入地官神倉帥音率
耨乃豆反齍音資芓音子推出誰反
祭祀共蕭茅
註曰鄭大夫云蕭字或為莤莤讀為縮束茅立之祭
前沃酒其上酒滲下去若神飲之故謂之縮縮浚也
杜子春讀為蕭蕭香蒿也玄謂詩所云取蕭祭脂郊
特牲云蕭合黍稷臭陽達于牆屋故既薦然後焫蕭
合馨香合馨香者是蕭之謂也茅以共祭之苴亦以
縮酒苴以藉祭縮酒泲酒也醴齊縮酌疏曰蕭祭
宗廟時有之共茅則内外之神俱用
○共野果蓏之薦
註曰甸在遠郊之外郊外曰野果桃李之屬蓏瓜瓞
之屬滲所鴆反焫如悦反苴音租泲子禮反齊才
細反
喪事代王受𤯝烖
其義未詳
○王之同姓有辠則死刑焉
註曰鄭司農云文王世子曰公族有死辠則磬于甸
人又曰公族無宫刑獄成致刑于甸人又曰公族無
宫刑不踐其類也刑于隱者不與國人慮兄弟眚
生景反辠罪本字踐音翦
帥其徒以薪蒸役外内饔之事
註曰役為給役也木大曰薪小曰蒸
○獸人掌罟田獸辨其名物冬獻狼夏獻麋春秋獻獸
物
罟罔也狼似犬銳頭白頰高前廣後山獸也山是聚
故狼膏聚聚則温於冬獻之麋澤獸也澤主銷散故
麋膏散散則涼于夏獻之皆以救時之苦也春秋寒
温適凡獸皆可獻之
○時田則守罟
時田謂四時田獵守罟者備獸觸罟而攫則取之
及弊田令禽注于虞中
弊止也注聚也弊田謂春火弊夏車弊秋羅弊冬徒
弊虞中謂虞人釐所田之野及弊田植虞旗于其中
致禽而弭焉獸人主令田衆得禽者置虞人所立虞
旗之中當以給四時廟社之祭罟音古攫俱縳反
釐音來
凡祭祀喪紀賓客共其死獸生獸
共其完者于庖人
凡獸入于腊人
使乾之以為脯脩不必皆完也
皮毛筋角入于玉府
註曰給作器物
凡田獸者掌其政令
凡田凡庶民之田也政令如豺祭獸然後田獵及不
麛不卵之類
○䱷人掌以時䱷為梁
註曰鄭司農云梁水偃也偃水為關空以笱承其空
詩曰敝笱在梁疏曰取魚之灋歲有五月令孟春
云獺祭魚此時得取一也季春云薦鮪于寢廟二也
鼈人云秋獻龜魚三也王制云獺祭魚然後虞人入
澤梁與孝經緯云陰用事木葉落獺祭魚是十月得
取魚四也獺則春冬二時祭魚也潛詩云季冬薦魚
與月令季冬漁人始漁同五也惟夏不取魯語云宣
公夏濫于泗淵里革諫之以其非時
春獻王鮪
鮪鱣屬頭小而銳口在頷下王鮪鮪之大者出河南
鞏縣至春浮陽乃入西河至漆沮上龍門故周人取
以獻新獻所無也月令季春薦鮪于寢廟
○辨魚物為鱻薧以共王膳羞
疏曰此所共者共于膳夫以共王鮪音委空音孔
笱音苟鱣音旃頷戸感反鞏弓上聲
凡祭祀賓客喪紀共其魚之鱻薧
疏曰此所共者共内外饔以其膳夫即不掌祭祀之
事
凡䱷者掌其政令凡䱷征入于玉府
疏曰近川澤之民于十月獺祭魚之時亦得取魚水
族之類其中鬚骨之事堪飾器物者所有征税漁人
收之入玉府
○鼈人掌取互物
互物有甲介者謂龜鼈之屬
以時簎魚鼈龜蜃凡貍物
註曰蜃大蛤鄭司農云簎謂以杈刺泥中搏取之貍
物龜鼈之屬自貍藏伏于泥中者玄謂貍物亦謂鱴
刀含漿之屬疏曰以時即下春秋若然簎魚鼈據
所取下經據所獻其時一也
春獻龞蜃秋獻龜魚
註曰此其出在淺處可得之時魚亦謂自貍藏簎
勅角反蜃時軫反貍音埋杈音叉鱴音滅
祭祀共蠯蠃蚳以授醢人
蠯蜯也蠃螔蝓蚳蟻子白者可為醢蠯薄佳反蠃
郎戈反蚳直其反蜯蒲項反螔音夷蝓音由
掌凡邦之簎事
○腊人掌乾肉凡田獸之脯腊膴胖之事
註曰大物解肆乾之謂之乾肉薄析曰脯棰之而施
薑桂曰脩腊小物全乾疏曰趙商問掌乾肉而有
膴胖何鄭答雖鮮亦屬腊人肆勅力反棰之蘂反
凡祭祀共豆脯薦脯膴胖凡腊物
註曰脯非豆實豆當為羞聲之誤也膴䐑肉大臠所
以祭者坡謂有司徹曰加膴祭于其上是也胖半
體也少牢曰司馬升羊右胖司士升豖右胖是也
賓客喪紀共其脯腊凡乾肉之事
疏曰此所共者共内外饔也
○醫師掌醫之政令聚毒藥以共醫事
註曰毒藥藥之辛苦者藥之物恒多毒吳氏曰凡
藥有有毒者有無毒者無毒所以療病有毒所以𤼵
病而藥物之性隨四時而生死金石之性禀五行而
厚薄其類不一其性必偏而人之身感陰陽寒暑之
偏而有病病以偏而感藥以偏而用必相攻而後相
濟用之不善則無毒者亦毒矣必欲醫者知用藥之
之為毒而不敢輕辨君臣佐使之制調温涼燥濕之
宜審表裏吐内之方達造化性命之理則雖毒不毒
矣故其職以聚毒藥為主者重之也療力弔反内
音納
凡邦之有疾病者疕瘍者造焉則使醫分而治之
註曰疕頭瘍亦謂秃也身傷曰瘍分之者醫各有能
疕匹婢反造七報反
歲終則稽其醫事以制其食十全為上十失一次之十
失二次之十失三次之十失四為下
註曰食禄也全猶愈也以失四為下者五則半矣或
不治自愈程子曰以十全為上非謂十人皆愈為
上若十人不幸皆死則奈何但知可治不可治者十
人皆中即為上耳中去聲
○食醫掌和王之六食六飲六膳百羞百醬八珍之齊
疏曰六食已下皆膳夫所掌此主調和而已其六食
等義竝在膳夫
凡食齊視春時羹齊視夏時醬齊視秋時飲齊視冬時
註曰飯宜温羹宜熱醬宜涼飲宜寒疏曰視猶比
也和胡臥反六食以下皆音嗣齊才細反下同
凡和春多酸夏多苦秋多辛冬多鹹調以滑甘
註曰各尚其時味而甘以成之猶水火金木之載于
土内則曰棗栗飴蜜以甘之堇荁枌榆娩槁滫瀡以
滑之史直翁曰非謂四時各專一味謂之多者就
五味中使一味勝焉以養其氣也如春則肝用事用
則勞勞則損損則四藏勝而疾生焉曲直作酸惟酸
為主可以引諸味以益肝氣而使適平夏之苦秋之
辛冬之鹹莫不皆然和胡臥反飴以之反堇音謹
荁音桓枌符云反娩音問滫思酒反瀡相蘂反
凡會膳食之宜牛宜稌羊宜黍豕宜稷犬宜粱鴈宜麥
魚宜苽
會成也謂其味相成牛味甘平稌稻也所謂芒種味
苦而温此甘苦相成也羊味甘熱黍穀名苗似蘆高
丈餘穗黑色實圓重味苦而温亦甘苦相成也豕牡
者味酸牝者味苦稷亦穀也一名穄似黍而小或曰
粟也味甘皆甘苦相成也犬味酸而温粱粟類有數
色味甘而微寒此氣味相成也鴈味甘平大麥味酸
而温小麥味甘微寒亦氣味相成也苽生澤中葉如
蔗荻莖梗秋生米即茭苗米也魚族甚多寒熱酸苦
俱有而宜苽者或同是水物食音嗣穄子計反蔗
之夜反荻音敵梗音庚茭音交
凡君子之食恒放焉
註曰放猶依也疏曰上六食六飲一節為共王者
不通放也自凡和以下至魚宜苽齊和相成之事雖
以王為主君子大夫巳上亦依之放甫往反
○疾醫掌養萬民之疾病四時皆有癘疾春時有痟首
疾夏時有痒疥疾秋時有瘧寒疾冬時有𠻳上氣疾
註曰癘疾氣不和之疾痟酸削也首疾頭痛也嗽咳
也上氣逆喘也吳氏曰凡人四時之間冬傷于寒
陽主于内春木用事而陽𤼵于外然後寒氣搏之為
痟首之疾春木為肝而主色火勝于夏以子勝母故
暑氣溢而為痒疥之疾夏傷于暑陰主于内秋金用
事而陰𤼵于外然後暑氣搏之為瘧寒之疾秋金為
肺而主聲水勝于冬以子勝母故寒氣壅而為嗽上
氣疾是四者皆四時不和之氣故謂之癘痟音消
痒以掌反疥音介嗽西豆反上時掌反咳音慨喘昌
兗反
以五味五穀五藥養其病
註曰養猶治也病由氣勝負而生攻其贏養其不足
者五味醯酒飴蜜薑鹽之屬五穀麻黍稷麥豆也五
藥草木蟲石穀也其合治之齊則存乎神農子儀之
術云王介甫曰素問曰形不足温之以氣精不足
補之以味味養精者也穀養形者也藥則療病者也
養精為本養形為次療病為末贏音盈齊音劑
以五氣五聲五色視其死生
三者劇易之徵見于外者五氣肝氣温心氣熱脾氣
和肺氣涼腎氣寒五聲肝聲呼心聲嘆脾聲歌肺聲
哭腎聲呻五色面貌青赤黃白黑也察其盈虛休王
吉凶可知審用此者莫若扁鵲倉公易以豉反王
往放反
兩之以九竅之變參之以九藏之動
註曰兩參之者以觀其死生之驗竅之變謂開閉非
常陽竅七陰竅二藏之動謂脈之至與不至正藏五
又有胃膀胱大腸小腸脈之大候要在陽明寸口能
專是者其惟秦和乎岐伯榆柎則兼彼數術者疏
曰兩參之者謂九竅與所視為兩兩與九藏為參
竅苦弔反藏才浪反柎音附
凡民之有疾病者分而治之死終則各書其所以而入
于醫師
註曰少者曰死老者曰終所以謂治之不愈之狀也
醫師得以制其禄且為後治之戒王氏曰食醫灋
通于下而以王為主卑者不能備物也疾醫灋通于
上而以萬民為主尊者不敢斥言也少詩照反
○瘍醫掌腫瘍潰瘍金瘍折瘍之祝藥劀殺之齊
註曰腫瘍癕而上生創者潰瘍癕而含膿血者金瘍
刀創也折瘍踠跌者劀刮去膿血殺謂以藥食其惡
肉鄭剛中曰王氏謂疾之惡者藥或不能攻則有
祝焉乃引素問移精變氣祝由之說為證坡謂古
字可通似不必改如此官既有獸醫而夏官又有巫
馬疏云巫知馬祟醫知馬疾疾則以藥治之祟則辨
而祈之然則祝藥竝行牛馬猶然而況于人乎王說
是也折時設反劀音刮殺所賣反齊才細反創初
良反踠於阮反跌待結反祟音歲
凡療瘍以五毒攻之
註曰止病曰療攻治也五毒五藥之有毒者今醫方
有五毒之藥作之合黃堥置石膽丹砂雄黃礜石慈
石其中燒之三日三夜其煙上著以雞羽掃取之以
注創惡肉破骨則盡出
○以五氣養之以五藥療之以五味節之
註曰既刮殺而攻盡其宿肉乃養之也五氣當為五
穀字之誤也節節成其藥之力氣讀作穀堥音務
礜音豫著直略反
凡藥以酸養骨以辛養筋以鹹養脈以苦養氣以甘養
肉以滑養竅
註曰以類相養也酸木味木根立地中似骨辛金味
金之纏合異物似筋鹹水味水之流行地中似脈苦
火味火出入無形似氣甘土味土含載四者似肉滑
滑石也凡諸滑物通利往來似竅疏曰上文以五
味節之即此經酸苦之等是也今云凡藥以酸養骨
藥味合言者欲見五味節成五藥故合言之
凡有瘍者受其藥焉
○獸醫掌療獸病療獸瘍
疏曰上之人病與瘍别醫此獸之疾病及瘍療同醫
者重人賤畜故略同在一醫也
凡療獸病灌而行之以節之以動其氣觀其所𤼵而養
之
註曰療獸必灌行之者為其病狀難知灌以緩之且
強其氣也節趨驟之節也氣謂脈氣既行之乃以脈
視之以知所病
凡療獸瘍灌而劀之以𤼵其惡然後藥之養之食之
註曰亦先攻之而後養之食音嗣
凡獸之有病者有瘍者使療之死則計其數以進退之
○酒正掌酒之政令以式灋授酒材
註曰式灋作酒之灋式作酒既有米麴之數又有功
活之巧月令曰乃命大酋秫稻必齊麴糵必時湛饎
必潔水泉必香陶器必良火齊必得鄭司農云授酒
人以其材
○凡為公酒者亦如之
註曰謂鄉射飲酒以公事作酒者亦以式灋及酒材
授之使自釀之酋將由反齊才細反湛接廉反饎
昌志反釀女亮反
辨五齊之名一曰泛齊二曰醴齊三曰盎齊四曰緹齊
五曰沈齊
註曰泛者成而滓浮泛泛然醴猶體也成而滓汁相
將盎猶翁也成而翁翁然葱白色緹者成而紅赤沈
者成而滓沈自醴以上尤濁縮酌者盎以下差清其
象類則然古之式灋未可盡聞杜子春讀齊皆為粢
玄謂齊者每有祭祀以度量節作之疏曰辨五齊
之名者酒正不自造酒使酒人為之酒正辨其名知
其清濁而已齊才細反下同緹音體翁鳴動反
辨三酒之物一曰事酒二曰昔酒三曰清酒
註曰鄭司農云事酒有事而飲也昔酒無事而飲也
清酒祭祀之酒玄謂事酒酌有事者之酒其酒則今
之醳酒也昔酒今之酋久白酒所謂舊醳者也清酒
今中山冬釀接夏而成疏曰事酒謂于祭末卑賤
執事之人竝得飲之昔酒亦祭末羣臣陪位不得行
事竝得飲之清酒祭祀時賓獻尸尸酢賓不敢與王
之神共尊同酌齊故酌清以自酢此三酒皆盛于罍
尊在堂下醳音亦
辨四飲之物一曰清二曰醫三曰漿四曰酏
註曰清謂醴之泲者醫内則所謂或以酏為醴凡醴
濁釀酏為之則少清矣醫之字從殹從酉省也漿今
之酨漿也酏今之粥内則有黍酏酏飲粥稀者之清
也疏曰漿亦是酒類酨之言載米汁相載也醫
於己反下同酏以支反下同泲子禮反下同殹烏兮反
酨胙再反
掌其厚薄之齊以共王之四飲三酒之饌及后世子之
飲與其酒
掌其厚薄之齊者從五齊以下皆酒人漿人作之酒
正不自造直辨其厚薄之齊而已饌謂饌陳具設之
也后世子不言饌其饋食不必具設之五齊止用醴
為飲者取醴恬與酒味異也其餘四齊味皆似酒
凡祭祀以灋共五齊三酒以實八尊大祭三貳中祭再
貳小祭壹貳皆有酌數唯齊酒不貳皆有器量
註曰酌器所用注尊中者數量之多少未聞鄭司農
云三貳三益副之也杜子春云齊酒不貳謂五齊以
祭不益也其三酒人所飲者益也弟子職曰周旋而
貳惟嗛之視玄謂大祭者王服大裘衮冕所祭也中
祭者王服鷩冕毳冕所祭也小祭者王服希冕玄冕
所祭也三貳再貳一貳者謂就三酒之尊而益之以
飲諸臣若今常滿尊也祭祀必用五齊者至敬不尚
味而貴多品疏曰凡祭祀者兼天地及宗廟之等
也以灋共五齊三酒者祭有大小齊有多少各有常
灋也八尊者五齊五尊三酒三尊此除明水玄酒若
五齊加明水三酒加玄酒此八尊為十六尊不言之
者舉其正尊而言也嗛苦簟反鷩必列反毳充芮
反
共賓客之禮酒共后之致飲于賓客之禮醫酏糟皆使
其士奉之
禮酒謂王有故不親饗燕𫝊人致酒于客館也王致
酒后致飲夫婦之義糟醫酏不泲者泲曰清不泲曰
糟后致飲無醴醫酏不清者與王同體屈也亦因以
少為貴士謂酒人漿人奄人
凡王之燕飲酒共其計酒正奉之
註曰共其計者獻酬多少度當足也故書酒正無酒
字鄭司農云正奉之酒正奉之也鄭剛中曰不參
計于禮飲而奉于燕飲使王知其過多則自為之戒
度徒洛反
凡饗士庶子饗耆老孤子皆共其酒無酌數
註曰要以醉為度
掌酒之賜頒皆有灋以行之
註曰灋尊卑之差疏曰行之者謂依灋給之
凡有秩酒者以書契授之
註曰鄭司農云秩常也玄謂所秩者謂老臣王制曰
九十日有秩王介甫曰授以書者使知其所得
之數授以契者使執之以取酒也
酒正之出日入其成月入其要小宰聽之
註曰出謂授酒材及用酒之多少也受用酒者日言
其計于酒正酒正月盡言于小宰王介甫曰特謹
其出異于其餘物毖酒之意也
○歲終則會唯王及后之飲酒不會以酒式誅賞
註曰誅賞作酒之善惡者毖必履反
○酒人掌為五齊三酒祭祀則共奉之以役世婦
註曰世婦謂宫卿之官掌女宫之宿戒及祭祀比其
具酒人共酒因留與其奚為世婦役亦官聯齊才
細反比扶利反
共賓客之禮酒飲酒而奉之
註曰酒正使之也禮酒饗燕之酒飲酒食之酒此謂
給賓客之稍王不親饗燕不親食而使人各以其爵
以酬幣侑幣致之則從而以酒往親食之食音嗣
凡事共酒而入于酒府
凡事謂王之三酒之饌及燕飲之酒也共而入于酒
正之府者酒正當奉之
凡祭祀共酒以往
註曰不言奉小祭祀王介甫曰自有奉之者往待
其令而已
○賓客之陳酒亦如之
陳酒謂饔餼之酒使卿以韋弁歸之亦自有奉之者
以酒從往雜記曰武王酒誥以祭祀為說其說為
人子者當孝養父母而不敢飲為人臣者當惟王正
事而不敢飲其里居者則以助成王德顯不惟不敢
亦不暇其敘所聞則以在昔商先哲王迪畏天顯小
民不敢自逸是則君民臣子皆不當飲惟祭祀賓客
方用之立灋之嚴正與酒正酒人相表裏
○漿人掌共王之六飲水漿醴涼醫酏入于酒府
註曰王之六飲亦酒正當奉之醴醴清也涼今寒粥
若糗飯雜水也酒正不辨水涼者無厚薄之齊糗
丘酉反
共賓客之稍禮
註曰稍禮非飱饔之禮留間王稍所給賓客者漿人
所給亦六飲而已
○共夫人致飲于賓客之禮清醴醫酏糟而奉之
註曰亦酒正使之三物有清有糟夫人不體王得備
之禮飲醴用柶者糟也不用柶者清也間如字徐
音澗柶音四
凡飲共之
註曰謂非食時
○凌人掌冰正歲十有二月令斬冰三其凌
註曰正歲季冬火星中大寒冰方盛之時春秋傳曰
火星中而寒暑退凌冰室也三之者為消釋度也故
書正為政鄭司農云掌冰政主藏冰之政也杜子春
讀掌冰為主冰也政當為正正謂夏正三其凌三倍
其冰疏曰周雖以建子為正行事皆用夏之正歲
若據殷周則十二月冰未堅若據夏之十二月冰則
堅厚故正歲據夏也
春始治鑑
註曰鑑如甀大口以盛冰置食物于中以禦温氣春
而始治之為二月將獻羔而啓冰
○凡外内饔之膳羞鑑焉凡酒漿之酒醴亦如之
註曰酒醴見温氣亦失味酒漿酒人漿人也甀直
偽反
祭祀共冰鑑賓客共冰
註曰賓客不以鑑往嫌使停膳羞
大喪共夷槃冰
註曰夷之言尸也實冰于夷槃中置之尸牀之下所
以寒尸漢禮器制度大槃廣八尺長丈二尺深三尺
漆赤中疏曰亦謂三月以後遭大喪則共之舉王
喪共后世子及三夫人以下小喪亦共之但王及后
有夷槃自外當與諸侯已下同大槃等其世婦已上
有冰則與大夫同女御與士同無冰見賜乃有也
夏頒冰掌事
註曰暑氣盛王以冰頒賜則主為之
秋刷
註曰刷清也鄭司農云刷除冰室當更内新冰玄謂
秋涼冰不用可以清除其室刷所劣反
籩人掌四籩之實
註曰籩竹器如豆者其容實皆四升
朝事之籩其實麷蕡白黑形鹽膴鮑魚鱐
註曰蕡枲實也鄭司農云熬麥曰麷麻曰蕡稻曰白
黍曰黑築鹽以為虎形謂之形鹽故春秋傳曰鹽虎
形玄謂朝事謂祭宗廟薦血腥之事膴䐑生魚為大
臠鮑者於楅室中糗乾之鱐者析乾之王者備物近
者腥之遠者乾之因其宜也麷芳弓反蕡符文反
鱐所求反楅皮逼反乾音干
饋食之籩其實棗㮚桃乾䕩榛實
註曰饋食薦孰也今言禮存者特牲少牢諸侯之大
夫士祭禮也不祼不薦血腥而自薦孰始是以皆云
饋食之禮乾䕩乾梅也有桃諸梅諸是其乾者榛似
栗而小㮚古栗字乾音干䕩力到反
加籩之實蓤芡㮚脯蓤芡㮚脯
註曰加籩謂尸既食后亞獻尸所加之籩重言之者
以四物為八籩蓤芰也芡雞頭也栗與饋食同鄭司
農云蓤芡脯脩蓤音陵芡音儉重直用反芰其寄
反
羞籩之實糗餌粉餈
疏曰羞籩謂若少牢賓長致爵受酢宰夫羞房中之
羞于尸祝主人主婦之右天子之禮賓長受酢後亦
當設此内羞于尸祝及王與后也糗熬大豆與米也
粉豆屑也坡謂餌粉餅也說文云餌屑米為粉然
後水調之餈稻餅也謂炊米爛而𢷬之粉餈以豆為
粉糝餈上也餈之言滋也餌之言堅潔若玉珥也
餌而志反餈昨資反炊音吹糝素感反後同珥音二
凡祭祀共其籩薦羞之實
疏曰祭祀言凡謂四時禘祫等薦者先薦後獻祭祀
也據朝踐饋獻時未獻前所薦之籩豆是也羞者謂
尸食後酳尸訖所進羞即加籩之實是也酳音孕
喪事及賓客之事共其薦籩羞籩
註曰喪事之籩謂殷奠時疏曰殷奠朔月月半薦
新祖奠遣奠之類也
為王及后世子共其内羞
註曰於其飲食以共房中之羞
○凡籩事掌之
禮運孔疏曰祭日之旦王服衮冕而入尸亦衮冕
祝在後侑之王不出迎尸故祭綂云君不迎尸以
别嫌也尸入室乃作樂降神故大司樂云凡樂圜
鍾為宫九變而致人鬼是也乃灌故書云王入大
室祼當灌之時衆尸皆同在大廟中依次而灌所
灌鬱鬯小宰注云尸祭之啐之奠之是為一獻也
王乃出迎牲后從灌二獻也迎牲而入至于庭故
禮器云納牲詔于庭王親執鸞刀啓其毛而祝以
血毛告于室故禮器云血毛詔于室凡牲則廟各
别牢故公羊傳云周公白牡魯公騂犅案逸禮云
毁廟之主昭共一牢穆共一牢於是行朝踐之事
尸出于室大祖之尸坐于戶西南面其主在右昭
在東穆在西相對坐主各在其右故鄭注祭綂云
天子諸侯之祭朝事延尸于戶外是以有北面事
尸之禮祝乃取牲膟膋燎于爐炭入以詔神于室
又出以墮于主前郊特牲云詔祝于室坐尸于堂
是也王乃洗肝于鬱鬯而燔之以制于主前所謂
制祭次乃升牲首于室中置于北牖下后薦朝事
之豆籩乃薦腥于尸主之前謂之朝踐即此禮運
薦其血毛腥其俎是也其體解以湯爓之不全熟
次于腥而薦之堂竝當朝踐之節王乃以玉爵酌
著尊泛齊以獻尸三獻也后又以玉爵酌著尊醴
齊以亞獻四獻也乃退而合烹至薦熟之時陳于
堂故禮器云設饌于堂乃後延主入室太祖東面
昭在南面穆在北面徙堂上之饌于室内坐前祝
以斝爵酌奠于饌南故郊特牲註云天子奠斝諸
侯奠角即此之謂也既奠之後又取腸間脂焫蕭
合馨薌郊特牲註云奠謂薦熟時當此大合樂也
自此以前謂之接祭乃迎尸入室舉此奠斝主人
拜以安尸故郊特牲云舉斝角拜妥尸是也后薦
饋獻之豆籩王乃以玉爵酌壺尊盎齊以獻尸為
五獻也后又以玉爵酌壺尊醍齊以獻尸是六獻
也于是尸食十五飯訖王以玉爵因朝踐之尊泛
齊以酳尸為七獻也故鄭云變朝踐云朝獻尊相
因也朝獻謂此王酳尸因朝踐之尊也后乃薦加
豆籩尸酌酢主人主人受嘏王所以獻諸侯于是
后以瑤爵因酌饋食壺尊醍齊以酳尸為八獻也
鄭註司尊彝云變再獻為饋獻者亦尊相因也再
獻后酳尸獻謂饋食時后之獻也于時王可以瑤
爵獻卿也諸侯為賓者以瑤爵酌壺尊醍齊以獻
尸為九獻九獻之後謂之加爵案特牲有三加則
天子以下加爵之數依尊卑不秪三加也故特牲
三加爵别有嗣子舉奠文王世子諸侯謂之上嗣
舉奠亦當然其魯及王者之後皆九獻其行之灋
與天子同侯伯七獻朝踐及饋獻時君皆不獻于
九獻之中減二故為七獻也禮器云君親制祭夫
人薦盎君親割牲夫人薦酒是也子男五獻者亦
以薦腥饋熟二君皆不獻酳尸之時君但一獻而
已九獻之中去其四故為五獻皆崔氏之說今案
特牲少牢尸食之後主人主婦及賓備行三獻主
婦因獻而得受酢今子男尸食之後但得一獻夫
人不得受酢不如卿大夫理亦不通盖子男饋熟
以前君與夫人竝無獻也食後行三獻通二灌為
五也禮器所云據侯伯七獻之制也犅音剛膟
音律膋力雕反燎音聊燔音煩爓音潛著直略反
斝音稼焫如悦反薌音香醍音醴秪祗同
○醢人掌四豆之實朝事之豆其實韭菹醓醢昌本麋
臡菁菹鹿臡茆菹麇臡
註曰醓肉汁也昌本昌蒲根切之四寸為菹三臡亦
醢也作醢及臡者必先膊乾其肉乃後莝之雜以粱
麴及鹽漬以美酒塗置瓶中百日則成矣有骨為臡
無骨為醢菁蔓菁也茆鳬葵即荇菜也凡菹醢皆以
氣味相成其狀未聞疏曰豆木器豆與籩竝設節
數與四籩同時皆后設之韭音久醓吐感反臡乃
兮反茆音卯麇京倫反膊普博反莝倉臥反
饋食之豆其實葵菹蠃醢脾析蠯醢蜃蚳醢䐁拍魚醢
葵菜名味甘滑蠃螔蝓脾析牛百葉也蠯蛤也蜃大
蛤蚳蟻子拍為膊豚拍豚脇也拍音博
加豆之實芹菹兔醢深蒲醓醢箈菹鴈醢筍菹魚醢
註曰芹楚葵也鄭司農云深蒲蒲蒻入水深故曰深
蒲醓醢肉醬也箈水中魚衣玄謂深蒲蒲始生水中
子箈箭萌筍竹萌箈音迨筍息尹反蒻音弱
羞豆之實酏食糝食
註曰酏&KR0673;也内則曰取稻米舉糔溲之小切狼臅膏
以與稻米為&KR0673;又曰糝取牛羊豕之肉三如一小切
之與稻米稻米二肉一合以為餌煎之食音嗣&KR0673;
之然反糔思柳反溲所柳反臅昌蜀反
凡祭祀共薦羞之豆實賓客喪紀亦如之
為王及后世子共其内羞王舉則共醢六十罋以五齊
七醢七菹三臡實之
註曰齊當為齏五齏昌本脾析蜃豚拍深蒲也七醢
醓蠃蠯蚳魚兔鴈醢七菹韭菁茆葵芹箈筍菹三臡
麋鹿麇臡也凡醯醬所和細切為齏全物若䐑為菹
少儀曰麋鹿為菹野豖為軒皆䐑而不切麇為辟雞
兔為宛脾皆䐑而切之切葱若薤實之醯以柔之由
此言之則齏菹之稱菜肉通疏曰此以下與籩人
異以其王舉不共籩實唯有豆實齊子西反軒音
獻辟必亦反薤音械
賓客之禮共醢五十罋
註曰致饔餼時疏曰案秋官掌客上公之禮醯醢
百有二十罋侯伯百罋子男八十罋此共醢五十罋
并醯人所共醯五十罋共為百罋惟據侯伯饔餼之
禮舉中言之明兼有上公與子男掌客上公已下乃
諸侯相待禮天子待諸侯亦與之同又案聘禮待聘
臣亦云醯醢百罋得與諸侯同者彼别為臣禮禮有
損之而益故子男之卿百罋其數多于君
凡事共醢
醯人掌共五齊七菹凡醯物以共祭祀之齊菹凡醯
醬之物賓客亦如之
齊菹醬三者皆須醯成味故與醢人共掌之醬即醢
臡也賓客亦如之者下云賓客之禮據饔餼此云賓
客據饗食致之齊子兮反下同
王舉則共齊菹醯物六十罋共后及世子之醬齊菹賓
客之禮共醯五十罋凡事共醯
鹽人掌鹽之政令以共百事之鹽
註曰政令謂受入教所處置求者所當得
祭祀共其苦鹽散鹽
疏曰杜子春讀苦為盬盬謂出于鹽池今之顆鹽是
也散鹽煮水為之出于東海
賓客共其形鹽散鹽王之膳羞共飴鹽后及世子亦如
之
註曰飴鹽鹽之恬者今戎鹽有焉疏曰即石鹽也
凡齊事䰞盬以待戒令
註曰齊事和五味之事䰞盬湅治之鄭剛中曰先
王于鹽只以為祭祀賓客膳羞之用初不以為富國
之資故周禮一書理財居半鹽獨無賦自管仲以後
寖以為富國之資遂至官與民争利豈先王之意哉
齊才細反䰞音煮湅音練
幂人掌共巾幂
註曰共巾可以覆物幂莫歷反
祭祀以疏布巾幂八尊
註曰以疏布者天地之神尚質疏曰舉天地則四
望山川社稷林澤皆用疏布皆是尚質之義也坡
謂尊之名六而曰八尊者案春官司尊彝春祠夏禴
獻象皆兩之則四尊也皆有罍則四罍尊也與上四
尊共八尊獻象四尊以盛泛醴盎醍四齊在堂上即
禮運所云醴醆在戶粢醍在堂是也四罍尊一罍以
盛沈齊三罍以盛三酒俱在堂下禮運云澄酒在下
鄭註云澄是沈齊酒是三酒是也烝嘗間祀亦然
以畫布巾幂六彝
註曰宗廟可以文畫者畫其雲氣與疏曰此舉六
彝對上經八尊無鬱鬯以言宗廟有鬱鬯其實天地
亦有秬鬯之彝用疏布宗廟亦有八尊亦用畫布互
舉以明義也獻音莎秬音矩
凡王巾皆黼
言凡非一四飲三酒籩豆俎簋之屬巾皆用黼黼者
繪以斧形近刃白近銎黑周尚武其用文德則黻可
黼音甫銎曲恭反
周禮述註卷三
