周禮述註卷二
安溪李光坡撰
太宰之職掌建邦之六典以佐王治邦國
建邦猶湯誥稱造邦也後倣此典常也經也灋也國天
子諸侯所理也邦疆國之境
一曰治典以經邦國以治官府以紀萬民
坡謂經者理使畫一也治者分職稽功也紀者詳理
而不遺也
二曰教典以安邦國以教官府以擾萬民
坡謂安者治生明倫則邦本固是安之也教者教以
善民之道也擾者順其性之固有而又敷之以寬也
三曰禮典以和邦國以綂百官以諧萬民
坡謂和者禮行則上下和親而不陵犯也綂者禮辨
儀等所以繫合之也諧者防以中和使民無乖戾也
四曰政典以平邦國以正百官以均萬民
坡謂物各當其分之謂平如九灋九伐所云也正者
治朝位詔爵禄之等均者均役使均賦斂使無多寡
之偏也
五曰刑典以詰邦國以刑百官以糾萬民
註曰詰猶禁也
六曰事典以富邦國以任百官以生萬民
坡謂任任之以事也生猶養也六者天子所以治畿
内及侯國而諸侯亦得用之以治其封内者故邦國
之治可以典待之也上二典言官府下四典言百官
冢宰之治司徒之教于官府無所不行也禮政刑事
百官有其職則承之夫治典立則君德修紀綱定教
化可施矣故以教典次之教之而有淺深厚薄之不
齊者當有禮以一之故禮典又次為禮之所不能範
者大則威之以兵小則糾之以刑故政刑又次焉禮
樂政刑四達不悖則君可安富民得永賴故事典終
焉疏曰自此以下至職末分為二段從此職首至
以富得民一段十條明經國之大綱治政之條目自
正月之吉以下至職末明頒宣前灋依事而施
以八灋治官府
坡謂六典非官不舉故繼之以治官府也百官所居
曰府
一曰官屬以舉邦治
註曰官屬謂六官其屬各六十
二曰官職以辨邦治
官職謂六官之職也官有職則事各有司存故曰辨
三曰官聯以會官治
註曰聯謂聯事通職相佐助也
四曰官常以聽官治
官常自領其官之常職不聯也
五曰官成以經邦治
註曰鄭司農曰官成謂官府之成事品式也小宰曰
以八成經邦治
六曰官灋以正邦治
官灋謂職所主之灋度官職主祭祀朝覲會同賓客
者則皆自有其灋度正者使得其序也
七曰官刑以糾邦治
刑謂五刑也
八曰官計以弊邦治
註曰弊斷也官討謂小宰之六計所以斷羣吏之治
坡謂八灋皆云邦治官聯官常言官者官聯則取
會合衆官乃始得治官常則取官有常職各自治其
官也首之以官屬官職者設官而分職也次之以官
聯官常則官職可得而修矣官成官灋聯者聯此也
常者常此也官刑以糾其怠玩官計以稽其功辠故
其序如此灋古法字辠古罪字俱後同
以八則治都鄙
由朝廷而至畿内故次以治都鄙焉則亦灋也典灋
則所用異異其名耳有宗廟國邑曰都以在國郊曰
鄙都鄙公卿大夫之采地王子弟所食邑周召毛聃
畢原之屬在畿内者
一曰祭祀以馭其神
馭約使受制也祭祀其先君社稷五祀馭其神使之
無僭祀無淫祀也禮庫曰鬼神本無聲與形然亦
可馭只祭所當祭合於理便馭得如後世淫祀徼福
先自失矣如何馭得鬼神便見出來興妖起怪此理
甚明
二曰灋則以馭其官
灋則謂宫室車旗衣服之等皆不得僭也官伍兩殷
輔也
三曰廢置以馭其吏
廢猶退也退其不能者舉賢而置之吏即官也
四曰禄位以馭其士
註曰禄若今月俸也位爵次也鄭司農云士謂學士
五曰賦貢以馭其用
賦什一之税也貢九職之功所貢也馭用入供其出
奢不犯上儉不廢禮也
六曰禮俗以馭其民
註曰禮俗昏姻喪紀舊所行也
七曰刑賞以馭其威
刑賞皆言威者威畏服之心志也
八曰田役以馭其衆
田以簡衆役以任衆也坡謂八者之序其上四者
自神而人自尊而卑治貴之事也其下四者富而教
之教而用之治賤之事也
以八柄詔王馭羣臣
六典八灋八則以治邦國官府都鄙有政治則有功
過有功過則有賞罰矣柄所執以起事也詔告也助
也此與下八綂獨言詔王者餘皆羣臣職務常所依
行歲終致事乃攷知得失此乃王所操持王不獨執
羣臣佐之而已
一曰爵以馭其貴
註曰爵謂公侯伯子男卿大夫士也
二曰禄以馭其富三曰予以馭其幸
註曰幸謂言行偶合于善則有以賜予之以勸後也
四曰置以馭其行
行賢行也
五曰生以馭其福
生者臣之罪可殺而有八議之辟賜之更生以福之
也
六曰奪以馭其貧
註曰奪謂臣有大罪沒入家財者
七曰廢以馭其罪八曰誅以馭其過
註曰廢猶放也誅責讓也坡謂爵禄予置順天命
也生奪廢誅彰天討也予音與行下孟反
以八綂詔王馭萬民
綂者綂合于上而繫屬于下也八者民與在上同有
此物事上行之下效之故曰馭萬民也
一曰親親二曰敬故三曰進賢
註曰賢有善行也
四曰使能
註曰能多材藝也
五曰保庸
註曰保庸安有功者
六曰尊貴七曰達吏
註曰達吏察舉勤勞之小吏也
八曰禮賓
註曰禮賓賓客諸侯坡謂此詔王敦其德心以為
賞罰之本也與秋官八議相表裏然親親敬故盡乎
孝進賢使能保庸尊貴盡乎弟達吏禮賓盡乎慈人
君躬行于上則民興起于下而孝弟不倍之俗成矣
以九職任萬民
坡謂欲民遂其興起之心必有厚生之道以處之而
使之有常業者厚生之道也故以九職任之焉
一曰三農生九穀
三農平地山澤也九穀黍稷秫稻麻大小麥大小豆
一說無秫大麥而有粱苽
二曰園圃毓草木
樹果蓏曰圃園其樊也圃在田畔王龜齡曰園圃藪
牧舉其地以及其民
三曰虞衡作山澤之材
註曰虞衡掌山澤之官主山澤之民者疏曰山澤
之民無名號故借虞衡之官以表其民也
四曰藪牧養蕃鳥獸
註曰澤無水曰藪牧牧田在遠郊皆畜牧之地坡
謂園圃山澤藪牧此三者三農之兼職也
五曰百工飭化八材
飭勤也八材骨曰切象曰磋玉曰琢石曰磨木曰刻
金曰鏤革曰剝羽曰析
六曰商賈阜通財賄
註曰行曰商處曰賈阜盛也金玉曰貨布帛曰賄
七曰嬪婦化治絲枲
嬪婦人之美稱也化絲而治之以為帛化枲而治之
以為布
八曰臣妾聚斂疏材
臣妾男女貧賤之稱疏草實若菱芡之屬材木實若
榛栗之屬
九曰閒民無常職轉移執事
閒民謂單丁下戶無力者轉移為人執事若今傭賃
也坡謂外而農工商賈内而織紝組紃則生人之
事盡矣而又不遺乎疏材以備五禮之物能因乎臣
妾閒民以佐人力之不逮裁成輔相可謂周且密矣
此九功之所出也秫音述苽音瓜蓏力果反紃音
旬
以九賦斂財賄
有以任之而後可以斂之財泉穀也
一曰邦中之賦
註曰邦中在城郭者
二曰四郊之賦
註曰四郊去國百里
三曰邦甸之賦
註曰邦甸二百里
四曰家削之賦
疏曰三百里名削其中有大夫采地謂之家故名家
削采地中賦税入大夫家采地外其地為公邑公邑
之内其民出賦入王家故舉家削以表公邑之民也
五曰邦縣之賦六曰邦都之賦
邦縣四百里邦都五百里卿采曰縣公采曰都舉以
表公邑者如家削
七曰關市之賦
關市者王畿四面皆有關門及王之市廛其賦廛布
也
八曰山澤之賦
山澤山農澤農也
九曰幣餘之賦
註曰幣餘百工之餘自邦中至幣餘每處為一書所
待異也鄭司農云邦中之賦二十而税一各有差
削本亦作稍又作□所教反
以九式均節財用
有以斂之則可以共用矣式謂用財之節度均之則
無有餘不足之患節之則無過不及之差
一曰祭祀之式
疏曰謂若大祭次祭用大牢小祭用特牲之類
二曰賓客之式
疏曰謂若上公饔餼九牢飱五牢五積之類
三曰喪荒之式
喪王后世子以下及弔諸臣皆是也喪有含襚贈奠
賻賵之數荒有施惠散利之等而皆有制焉
四曰羞服之式
疏曰謂王之膳羞衣服所用也
五曰工事之式
註曰工作器物者
六曰幣帛之式
坡謂幣帛之式謂給作幣帛之費也
七曰芻秣之式
芻秣養牛馬者草謂之芻穀謂之秣
八曰匪頒之式
鄭司農曰匪分也頒謂頒賜也
九曰好用之式
註曰好用燕好所賜予坡謂王之羞服至貴而列
于祭祀三者之後則明人君之不為珍羞侈服而奉
先思孝接下思恭其先也工事幣帛芻秣上係乎祭
祀賓客喪荒羞服之典而下關於匪頒好用之共故
其序如此好呼報反積音恣含去聲賻音附賵音
奉
以九貢致邦國之用
此諸侯邦國歲之常貢也凡貢各以其所有致者若
其自至然胡五峯曰授民以田則責之賦授諸侯以
國則責之貢賦者養上之禮貢者事上之義
一曰祀貢
鄭司農曰祀貢犧牲包茅之屬
二曰嬪貢
註曰嬪貢絲枲
三曰器貢
註曰器貢銀鐵石磬丹漆也
四曰幣貢
註曰幣貢玉帛皮馬也
五曰材貢
註曰材貢櫄榦栝栢&KR2732;簜也
六曰貨貢
註曰貨貢金玉龜貝也
七曰服貢
服貢絺紵玄纁纖纊之屬
八曰斿貢
註曰斿貢羽毛
九曰物貢
註曰物貢雜物魚鹽橘柚坡謂祀貢以歆神嬪貢
以共喪祭及百用器貢禮樂之材先此三者以其尊
也幣以為禮材以辦公器貨以給用次此三者以其
急也服者一身之共斿者旌旗之飾物者口腹之需
後此三者恭儉之主皆以為卑而可緩者也合而言
之則所謂服食器用也所謂不貴異物賤用物也
斿音游櫄勅倫反榦古旦反栝音括&KR2732;西了反簜音
蕩柚羊九反
以九兩繫邦國之民
兩猶耦也上下相合耦也繫聯綴也
一曰牧以地得民
牧謂州長及諸侯各有封域以居民也
二曰長以貴得民
長都鄙主也采地不世襲故云貴也
三曰師以賢得民
師師氏賢德行也
四曰儒以道得民
儒保氏道六藝也師儒所得之民學子也
五曰宗以族得民
宗繼别為大宗收族者所得之民其族人也
六曰主以利得民
主采邑宰也利者地親情熟有緩急之利也
七曰吏以治得民
吏鄉遂公邑之吏
八曰友以任得民
同志曰友任相信任也學校之友相任以道則以道
而相得鄉田之友相任以事則以事而相得
九曰藪以富得民
註曰藪亦有虞掌其政令為之厲禁使其地之民守
其材物以時入于王府頒其餘于萬民富謂藪中材
物坡謂上文于萬民既言馭之任之矣然民心無
常難合易暌使散而不繫與繫之而不以道將無以
為施政之地也故以九兩終之焉牧與長繫其貴貴
之心使肅于分而不敢離也師與保繫其賢賢之心
使明于義而知不可離也宗與主繫其親親之心使
洽于恩而不忍離也牧長勢遠有無牧長者復有吏
以治之師保分嚴且有非士者皆有友以維之宗主
之所不逮且無宗主者又有藪以利之則其不敢不
可不忍之心益固結而無遺矣行下孟反
正月之吉始和布治于邦國都鄙
正月周之正月吉謂朔日始和者如始冰始凍之類
周以建子為正一陽初動和氣之始也此一節乃下
文之總目言邦國都鄙則官府萬民在其中矣朱
子曰文定春秋說夫子以夏時冠周月以周正紀事
謂如公即位依舊是十一月只是孔子改正作春正
月某便不敢信恁地時二百四十二年夫子只證得
箇行夏之時四字據今周禮有正月有正歲則周實
是元改作春正月夫子所謂行夏之時只是為他不
順故改從建寅
○乃縣治象之灋于象魏使萬民觀治象挾日而斂之
象魏闕也雉門之外兩觀闕高巍巍然從甲至甲謂
之挾日凡十日坡謂此布治于萬民之事也
○乃施典于邦國而建其牧立其監設其參傅其伍陳
其殷置其輔
註曰乃者更申飭之以侯伯有功德者加命作州長
謂之牧所謂八命作牧者監謂公侯伯子男各監一
國書曰王啟監厥亂為民參謂卿三人伍謂大夫伍
人殷衆也謂衆士也王制諸侯士二十七人上九中
九下九輔府史庶人在官者也疏曰伍言傅者上
有卿下有士受上政傅于下受下政傅于上故云也
坡謂此布治于邦國之事也
○乃施則于都鄙而建其長立其兩設其伍陳其殷置
其輔
註曰長謂公卿大夫王子弟食采邑者兩謂兩卿不
言三卿者不足于諸侯坡謂此布治于都鄙之事
也疏曰上文都鄙在宫府下此在上者欲見都鄙置
臣與諸侯同又見諸侯下亦有都鄙之義故進都鄙
在上使文承邦國之後也
○乃施灋于官府而建其正立其貳設其攷陳其殷置
其輔
正謂冢宰大司徒之類貳謂小宰小司徒之類攷成
也佐成事者謂宰夫鄉師之類坡謂此布治于官
府之事也牧監長正參伍殷輔自建國時有之此謂
建立者盖因施典灋則而示所以建官位事之意使
君臣上下各任其職非施之後乃建之立之云云也
且歲終令致事此申置之以見上慢下暴則有廢置
之舉縣音賢監古銜反參七南反恁音任它音他
凡治以典待邦國之治以則待都鄙之治以灋待官
府之治以官成待萬民之治以禮待賓客之治
總承上文言凡冢宰之治有此五者以此施之而令
其治即以此待之而攷其成也成八成也禮賓禮也
疏曰官成在八灋中今特出之者八成本待萬民不
待官府也在八灋者欲見官府執行禮賓本在八綂
今特出之者以親親七者皆是王行之于上以示于
民不必更别有禮惟禮賓特别有禮若聘禮之類也
此皆言以者當别有篇卷
祀五帝則掌百官之誓戒與其具脩
五帝五色之帝而配以大皥炎帝黃帝少昊顓頊也
誓戒要之以刑重失禮也明堂位所謂各揚其職百
官廢職服大刑是其辭之略也具所當共脩掃除糞
洒
○前期十日帥執事而卜日遂戒
註曰前期前所諏之日也十日容散齋七日致齋三
日執事宗伯太卜之屬既卜又戒百官以始齋疏
曰四時迎氣冬至夏至郊祭等雖有常時常日猶須
審慎仍卜日故表記云不犯日月不違卜筮註日月
謂冬夏至正月及四時也所不違者日與牲尸也假
令不吉改卜後日
○及執事視滌濯
註曰執事初為祭事前祭日之夕滌濯謂溉祭器及
甑甗之屬
○及納亨贊王牲事
註曰納亨納牲將告殺謂鄉祭之晨既殺以授亨人
凡大祭祀君親牽牲大夫贊之疏曰此祭天無祼
故先迎牲若宗廟之祭既祼而後迎牲也
○及祀之日贊玉幣爵之事
註曰日旦明也玉幣所以禮神玉與幣各如其方之
色爵所以獻齊酒不用玉爵尚質也疏曰三者執
以從王至祭所而授之王親自執玉幣奠于神坐親
酌爵以獻尸
○祀大神示亦如之
註曰大神示謂天地
○享先王亦如之贊玉几玉爵
享不言大者欲見宗廟六享同然玉几所以依神天
子左右玉几宗廟獻用玉爵疏曰享用玉爵天地
有爵但不用玉飾享用玉几天地亦應有質几不言
之者文不具視音視後同示音祇要一遙反溉古
愛反甗魚善反鄉許亮反祼音灌古字通用齊才計
反
大朝覲會同贊玉幣玉獻玉几玉爵
助王受此四者時見曰會殷見曰同大會同或于春
朝或於秋覲舉春秋則冬夏可知玉幣諸侯享幣也
以玉致之詳見小行人玉獻獻國珍異亦執玉以致
之玉几王所依者王朝諸侯立依前南面左右玉几
立而設几優尊也玉爵王祼諸侯而諸侯酢王用玉
爵見賢遍反朝直遙反
大喪贊贈玉含玉
助嗣王為之也贈玉既窆所以送先王含玉死者口
實天子以玉鄭司農云含玉璧琮含戸暗反後同
窆波騐反
作大事則戒于百官贊王命
大事祭祀賓客喪荒軍旅田役凡稱大者大事也稱
小者小治也贊王命助王為教令
王視治朝則贊聽治
註曰治朝在路門外羣臣治事之朝王視之則助王
平斷
○視四方之聽朝亦如之
註曰謂王巡守在外時
○凡邦之小治則冢宰聽之待四方之賓客之小治
嶭氏曰王者視朝于路門之内冢宰有以聽邦之小
治王者視四方之朝冢宰為之待四方賓客之小治
也邱氏曰賓客小治凡資糧之費饔飱幣帛之奉
以至往來出入之期皆小治也
歲終則令百官府各正其治受其會聽其致事而詔王
廢置
百官府三百六十官也正治正處其所治文書受會
受其功事財用之計聽致事者聽斷其所致功狀也
○三歲則大計羣吏之治而誅賞之
註曰大無功不徒廢必罪之大有功不徒置必賞之
鄭司農云三載攷績
或問疏以經言邦國皆指諸侯子不從之何也曰
舉一例之如大宗伯以玉作六瑞以等邦國而曰
王執鎮圭則邦國不專為諸侯明矣曰官府萬民
盡邦國之有矣然則邦國將何指而經之安之之
等者又豈有出于官府萬民之外乎曰天子諸侯
自君身以至百度所以受條受理使大綱小紀各
得其分皆經邦國安邦國等事盖兼上下該事物
而言也百官承流宣化之司也萬民則專指仰德
之倫也理雖一貫言有專指豈可混乎曰經何以
為理使畫一也曰試觀冢宰諸屬自王身之食息
起居以至財用出入宫府内外大小之事皆有制
節謹度不敢佚縱非理使畫一乎曰紀何以為詳
理不遺也曰八綂馭之九職任之九兩繫之其理
之也可謂詳且盡矣曰正何以為治朝位詔爵禄
之等曰夏官射人司士之職可攷或問賦貢註
以賦為口泉貢為什一之税又于云上求于下為
賦下納于上為貢子皆不從何也曰攷本經明有
賦貢二事註說得矣然口泉之灋三代則無之若
于說合賦貢為一求之于經多所未合詳見大府
問目或問註以生為養言賢臣之老者王有以
養之子解異是何也曰此近解也今以春官内史
八枋參之内史之文自三曰廢以下皆以一善一
惡相間而五曰殺繼以六曰生以生次殺故知此
解長矣且註所引成王封伯禽者乃爵禄之事非
養也或問三農後鄭謂原隰平地子改從司農
何也曰地官角人等職明著山澤之農且今山上
有田則目驗可知而地官稻人有稼澤之灋安得
不以經為斷乎曰閒民非載師所云無職事之民
乎曰非也彼乃指惰游好閒者故罰以夫家之征
此曰無常職則非無職也有夫有婦然後為家單
貧之民未有室家未能受田孑然似閒耳所指異
也或問幣帛之式註為贈勞賓客子解違焉曰
贈勞幣帛含在賓客式中矣且祭祀有禮神幣帛
喪荒有賙委幣帛幣帛所用非止贈勞也故云然
曰給作幣帛非工事之式乎曰司裘典婦功諸職
自在天官或問註以牧為州長長為諸侯不亦
可乎曰諸侯亦有封域不徒以貴得民也孟子言
諸侯為天下之人牧而此經下文都鄙云建其長
故牧中疑兼諸侯而長為都鄙主也曰主為采邑
宰何據曰司徒泉府云都鄙從其主註曰謂别治
大夫故據彼以解此焉問諏日何如曰出儀禮
少牢文諏謀也如祭用丁則十日前謀此丁日而
卜之吉則祭不吉則改卜後丁是也曰如此則郊
亦卜日矣故下文云祀大神祇亦如之曰郊特牲
亦有卜郊之文然曲禮曰大享不問卜僖三十一
年魯卜郊左氏𫝊曰禮不卜常祀公羊𫝊亦曰卜
郊非禮也則又似不卜日者又哀元年夏四月辛
巳郊穀梁𫝊曰我以十二月下辛卜正月上辛如
不從則以正月下辛卜二月上辛如不從則以二
月下辛卜三月上辛如不從則不郊矣則又似有
卜日者要當以經為信未可雜𫝊以疑經也
○小宰之職掌建邦之宫刑以治王宫之政令凡宫之
糾禁
宫刑在王宫中者之刑王宫路寢一小寢五凡宫兼
后宫而言也既𤼵者糾舉之未𤼵者禁止之鄭剛
中曰欲治其國先齊其家人君雖正身以齊家苟不
用刑以威之則或恃恩而無所畏然齊家用刑則傷
恩故使大臣馭之以刑也灋在大臣恩在人主家其
有不齊乎
掌邦之六典八灋八則之貳以逆邦國都鄙官府之治
貳副也逆迎受勾攷之使知功過所在也
執邦之九貢九賦九式之貳以均財節邦用
均者量貢賦之入均之以應九式之用也節者非其
式不之用則自節矣
以官府之六敘正羣吏
坡謂此即八灋之官常也敘秩次也謂先尊後卑也
一曰以敘正其位
正其位正其朝列上下之位也
二曰以敘進其治
進作之使前也進其治者尊卑各有分治以敘進之
使尊者理大卑者共小也
三曰以敘作其事
作起也作其事者振起之使及時修舉也黃氏曰
以敘進其治未嘗不欲其治也又惡其陵節犯上出
位邀功故以敘進之頽靡廢曠不可以不戒也則又
以敘作其事
四曰以敘制其食
註曰食禄之多少
五曰以敘受其會
疏曰歲終進會計文書受之亦先尊後卑也
六曰以敘聽其情
註曰情争訟之辭王介甫曰自會以上不得其情
而至于訟訟則各以其敘聽之坡謂自一至三施
功之事也自四至六程績之事也會古外反註同
共音恭
以官府之六屬舉邦治一曰天官其屬六十掌邦治
大事則從其長小事則專達
達決也疏曰大事從其長者謂若膳夫食官之長
則下庖人内外饔亨人有事皆來諮白膳夫小事則
專達者謂若宫人掌舍無大事無長官可諮自專行
事以下五官皆如此類也
二曰地官其屬六十掌邦教大事則從其長小事則
專達三曰春官其屬六十掌邦禮大事則從其長小
事則專達四曰夏官其屬六十掌邦政大事則從其
長小事則專達五曰秋官其屬六十掌邦刑大事則
從其長小事則專達六曰冬官其屬六十掌邦事大
事則從其長小事則專達
上文言百官各有其治與事此經承之一以見官盛
任使立長官必有屬官佐之然後治可立事可修也
一以見為治行事之體要使卑者不至以小謀敗大
作尊者無以藂脞墮庶務也故有天地春夏秋冬之
屬則位列矣有治教禮政刑事之治則治具矣大事
從長小事專達則事别矣正者正此者也進者進此
者也作者作此者也藂音叢
以官府之六職辨邦治
疏曰六官所職不同邦治得有分辨故云辨邦治也
一曰治職以平邦國以均萬民以節財用
治典曰經曰紀此曰平曰均者執經而理之則平循
紀而治之則均也節財用者劉原父曰邦國制度由
天官以裁處故以節財用為職否則制度崇而力不
能供矣
二曰教職以安邦國以寧萬民以懷賓客
註曰懷亦安也賓客來共其委積所以安之疏曰
教典云擾萬民此云寧擾為馴馴則寧義無異也
三曰禮職以和邦國以諧萬民以事鬼神
王介甫曰邦國不和則無與事其先王萬民不諧則
無與致其禋祀故禮職以和邦國諧萬民而後以事
鬼神也
四曰政職以服邦國以正萬民以聚百物
註曰聚百物者司馬主九畿職方制其貢各以其所
有王介甫曰政典平邦國政官之屬推而行之然
後有以服邦國
五曰刑職以詰邦國以糾萬民以除盜賊六曰事職以
富邦國以養萬民以生百物
坡謂六職無百官者使官治典則治之教之等事在
中矣承上文立長帥屬而使之各揚其職皆所以為
邦國萬民也積子賜反
以官府之六聯合邦治一曰祭祀之聯事二曰賓客
之聯事三曰喪荒之聯事四曰軍旅之聯事五曰田
役之聯事六曰斂弛之聯事凡小事皆有聯
葉氏曰大宰以官聯會官治舉其要也小宰以六聯
合邦治分其詳也以祭祀言之宗伯而下鬱鬯尊彝
典祀等職皆聯事也而太宰則贊玉幣司徒奉牛司
馬奉魚司寇奉犬此非他官之合聯乎以賓客言之
行人而下司儀環人掌客等職皆聯事也而大宰則
贊玉幣宰夫掌牢禮司徒修委積封人飾牛牲此非
他官之合聯乎大宰贊含鄉師治役司徒荒政小行
人令賙委此喪荒之聯事也司馬治軍司徒治民小
宰掌具縣師受灋此軍旅之聯事也司馬教陣司徒
致民鄉師帥民徒司馬與慮事此田役之聯事也大
宰掌貢賦司徒制地貢司徒弛民力鄉大夫舍賢能
之類此斂弛之聯事也六官聯事不一而足以至小
事莫不有聯典祀征役于司隸鼓人詔鼓于大僕掌
戮致甸師之殺蠻隸執校人之役鄉師攷辟于司空
稍人聽政于司馬有同寅協恭而非畔官離次有聯
事合治而無分朋植黨此官治之所以會而邦治之
所以合也坡謂上言六職此六者為事最大用人
最多非一職之所能治故以六聯合之㢮音弛
以官府之八成經邦治
疏曰官府中有此八事皆是舊灋成事品式依而行
之以經紀邦國之政治坡謂六聯行于朝家八成
施于萬民者其序如此
一曰聽政役以比居
註曰政謂賦也凡其字或作政或作正或作征以多
言之宜從征比居謂伍籍也比地為伍以伍籍者平
而無遺脱也
二曰聽師田以簡稽
註曰簡稽士卒兵器簿書簡猶閱也稽猶計也合也
合計其士之卒伍閱其兵器為之要簿也
三曰聽閭里以版圖
註曰鄭司農曰版戶籍圖地圖也聽人訟地者以版
圖決之易彦祥曰欲校登其閭里人民之數則以版
圖聽之
四曰聽稱責以傅别
註曰稱責謂舉責生子傅傅著約束於文書别别為
兩兩家各得一也
五曰聽禄位以禮命
坡謂禄位謂庶人在官者受禄於官視百畝之分則
禄有多少有府史胥徒之别則位有先後當亦有禮
命以等之
六曰聽取予以書契
坡謂取予者如司徒散利遺人施惠之等官予之民
取之也書契謂出予受入之凡要酒正云凡有秩酒
者以書契授之
七曰聽賣買以質劑
註曰質劑謂兩書一札同而别之長曰質短曰劑傅
别質劑皆今之劵書也事異異其名耳
八曰聽出入以要會
坡謂出入如泉府之賒者貸者出也受其輸還入也
旅師之春頒出也秋斂入也泉府曰歲終則會其出
入是出入之要會也其上四者民治于官有公私之
序焉其下四者官交于民有大小之序焉聽待也或
以此待其治或以此決其争皆聽也比毗志反予
音與註同會古外反註同著直略反
以聽官府之六計弊羣吏之治一曰廉善二曰廉能
三曰廉敬四曰廉正五曰廉灋六曰廉辨
聽待也弊斷也既斷以六事又以廉為本坡謂善
者持身及物皆有善而無惡也能展拓有為也敬不
解于位也正行無傾邪也灋守灋不失也辨辨不疑
惑也六者因其學問材質之高下各有次第今不盡
釋也解音懈
以灋掌祭祀朝覲會同賓客之戒具軍旅田役喪荒
亦如之七事者令百官府共其財用治其施舍聽其治
訟
此大宰八灋中所謂六曰官灋者也灋謂其禮灋也
祭祀以下七者即上六聯然六聯不言朝覲會同者
以彼賓客中可以兼之耳六聯言百官聯之此言少
宰以灋掌而令之也戒具戒官有事者所當共施舍
不給役者治訟王介甫曰理其事謂之治争其事謂
之訟財用在于官府而施舍加于人民治訟則或以
財用之不共或以施舍之不治故先言其財用次言
治其施舍後言聽其治訟共音恭後同施讀為弛
舍音捨
凡祭祀贊玉幣爵之事祼將之事
大宰職祀五帝贊玉幣爵今又贊此三者是從大宰
助王也將送也祼送送祼謂贊王酌鬱鬯以獻尸謂
之祼祼之言灌也明不為飲主以祭祀唯人道宗廟
有祼天地大神至尊不祼莫稱焉凡鬱鬯尸受祭之
啐之奠之祼古亂反註同啐寸對反
凡賓客贊祼凡受爵之事凡受幣之事
註曰唯祼助宗伯其餘皆助大宰王不酌賓客而有
受酢疏曰賓酢王爵大宰受于賓以授王王卒飲
大宰受爵以授小宰受幣之時王親受以授大宰大
宰以授小宰也
喪荒受其含襚幣玉之事
上大宰不言則此乃小宰專受之喪謂王喪諸侯諸
臣有致含襚幣玉之禮口實曰含衣服曰襚凶荒有
幣玉者賓客所賙委之禮襚音遂賙音周
月終則以官府之敘受羣吏之要
註曰主每月之小計疏曰受之當先尊後卑故言
敘
○贊冢宰受歲會歲終則令羣吏致事
註曰使齎歲盡文書來至若今上計坡謂歲終八
字當在贊冢宰之前
正歲帥治官之屬而觀治象之灋徇以木鐸曰不用灋
者國有常刑
註曰正歲謂夏之正月得四時之正以出教令者審
也古者將有新令必奮木鐸以警衆使明聽也鐸皆
以金為之以木為舌則曰木鐸也文事奮木鐸武事
奮金鐸坡謂治象乃正月大宰所施于官府者至
此小宰乃帥官屬觀之也正月施之者王家之典正
歲觀之者人功之始也
○乃退以宫刑憲禁于王宫令于百官府曰各修乃職
攷乃灋待乃事以聽王命其有不共則國有大刑
憲謂表縣之上文專指治官之屬此宫中之官府所
該者衆若師氏大僕之等凡在王宫者皆是也有職
則有灋修之攷之以待其事之至而聽命于王也大
刑者尊君之誠專故近君之灋嚴也此二節即八灋
之官刑以糾邦治者也憲讀為懸縣同
或問以六敘為官常何也曰大宰有官常而無六
敘小宰之文官屬七者具列獨不著官常而别有
六敘依類相當亦已明已且此經位以敘正之治
以敘進之事以敘作之是使諸官各揚其常職之
所當為謂之官常不亦近乎曰註以治為功狀不
從何也曰治為功狀與受其會之會無别且正之
作之制之受之聽之皆小宰也而獨以進其治為
下進于上文既不類況進其功狀矣方曰作其事
語亦非倫也曰進其治如子解與作其事何别曰
以食官諸屬譬之如膳夫掌王食之治其屬庖人
掌畜之治内饔掌内割亨之治外饔掌外割亨之
治皆治也於一職之中如膳夫之授祭嘗食徹胙
俎為獻主庖人之共王后世子共賓祭喪紀之類
則治中之事也推此可見矣治其大綱也事其節
目也或問稱責疏舉泉府以為民貸于官何如
曰此專指在民貸于民者不兼在官故司寇朝士
職云凡有責者有判書以治則聽乃指萬民言之
是不當異也曰禄位如註言乃指侯伯卿士之等
子何違焉曰如註言則為官府之治矣此八成乃
待萬民之治也忽而雜以此言不亦不倫乎且正
其位制其食上文六敘已具之藉謂争禄之多少
位之先後亦當含在以敘聽其情之中不當在此
也曰府史胥徒不命者也何以有禮命曰子男之
士亦不命者何以在典命況諸官之下明云府史
幾人胥徒幾人是皆著籍朝家者安得無禮命乎
惜乎司禄既闕無從攷其由來然孟子之書猶可
見其大槩也曰聽出入以要會疏謂官内自用物
有人争此官物者以要會聽之如何曰無是事且
官出之人有争可也官入之人何争乎
宰夫之職掌治朝之灋以正王及三公六卿大夫羣
吏之位掌其禁令
註曰治朝在路門之外其位司士掌焉宰夫察其不
如儀王龜齡曰羣吏則司士所列在路門之左右
者坡謂此以敘正其位之事也
敘羣吏之治以待賓客之令諸臣之復萬民之逆
羣吏有事于賓者宗伯行人等官有事于復逆者大
僕小臣御僕之屬宰夫恒次敘其職事三者之來則
應使辨理之諸臣三公孤卿及諸侯也復之言報也
反也反報于王謂于朝廷奏事萬民羣吏庶民也自
下而上曰逆逆謂上書
掌百官府之徵令辨其八職一曰正掌官灋以治要
二曰師掌官成以治凡三曰司掌官灋以治目四曰
旅掌官常以治數五曰府掌官契以治藏六曰史掌
官書以贊治七曰胥掌官敘以治敘八曰徒掌官令以
徵令
别異諸官之八職以備王之徵召正六卿為屬之長
者師六職中每事之長官皆是為屬所受教曰師司
長官之屬各司其職也旅衆下士也官成謂當司之
成式成事非待萬民之八成也司亦曰掌官灋者正
之官灋乃八灋治官之灋兼八灋言之也司之官灋
乃官灋正邦之灋八灋中之一也治要者必持大灋
大灋既得則師惟禀其成而已師有成灋則司循灋
以治而已行灋有常則旅如常以共而已要事之要
領也凡要中之凡事也目凡事中之節目也數目中
之繁簡也尊者兼之卑者專之尊者略之卑者詳之
治藏藏文書及器物贊治若今起文書草也治敘官
中須人役使則科次其徒也徵令趨走給召呼藏
才浪反註治藏同别彼列反
掌治灋以攷百官府羣都縣鄙之治
治灋即六典八灋八則也羣都諸采邑也六遂五百
家為鄙五鄙為縣言縣鄙而六鄉州黨亦存焉大宰
出法以治之小宰守灋以逆之宰夫循灋以攷之
○乘其財用之出入凡失財用物辟名者以官刑詔
冢宰而誅之其足用長財善物者賞之
乘猶計也財用之出九式也財用之入九功九賦也
鄭剛中曰人能于財利之際不萌貪欲之心者廉吏
也故攷吏治而以乘財用為急財泉穀也用貨賄也
物畜獸也辟名詐為書以空作見文書與實不相應
也大宰出灋以制之小宰守法以均節之宰夫循灋
以勾攷之坡謂自敘羣吏之治至此皆以敘進其
治之事也辟普擊反音僻見賢遍反
以式灋掌祭祀之戒具與其薦羞從大宰而視滌濯
註曰薦脯醢也羞庶羞内羞疏曰祭祀大小皆有
舊灋式依而戒敕使共具之
○凡禮事贊小宰比官府之具
註曰比校次之疏曰上小宰於七事已言以灋掌
戒具此宰夫贊小宰校次之使知善惡足否也比
音彼
凡朝覲會同賓客以牢禮之灋掌其牢禮委積膳獻飲
食賓賜之飱牽與其陳數
牢禮之灋者多少之差與其致之之時也三牲牛羊
豕具為一牢掌其牢禮者下别言委積之等則此牢
禮乃饔餼也委積謂牢米芻薪給賓客道用也委積
在道所設饔在聘日而先言者以饔餼是禮之大且
委積非直賓來共之賓去亦共之在下亦其宜膳掌
客所云上公殷膳大牢之等也獻掌客所云上公乘
禽日九十雙之等也飲行人所云上公饗禮九獻之
等也食行人所云上公食禮九舉之等也賓賜者以
賓之故而賜其羣下也飱客始至時所致禮牽牲牢
可牽而行者飱牢皆殺而曰飱牽者以掌客云積視
飱牽據積而言之也賓賜之飱牽者賓之羣下往來
皆有積及國亦有飱饔餼獨言積之飱牽者舉始終
以包諸禮也此等之禮皆掌客所主宰夫雖非正職
以其主陳當知其數故言之耳委積之積子賜反
此二字相連皆同食音嗣註同
凡邦之弔事掌其戒令與其幣器財用凡所共者
註曰弔事弔諸侯諸臣幣所用&KR0608;也器所致明器也
凡喪始死弔而含襚葬而賵贈其間加恩厚則有賻
焉疏曰謂王使人弔諸侯自弔諸臣須從王行者
并有贈喪之具百官當共故宰夫總戒令之與幣器
財用凡所共者也
○大喪小喪掌小官之戒令帥執事而治之
註曰大喪王后世子也小喪夫人以下小官士也其
大官則冢宰掌其戒令治謂共辨
○三公六卿之喪與職喪帥官有司而治之凡諸大夫
之喪使其旅帥有司而治之
旅冢宰下士官有司者有事于喪家之官有司也
坡謂自以式灋至此皆以敘作其事之事也辨簿
莧反
歲終則令羣吏正歲會月終則令正月要旬終則令
正日成而以攷其治治不以時舉者以告而誅之
註曰歲終自周季冬正猶定也旬十日也治不時舉
者謂違時令失期會王氏曰後世不知要會之灋
故文書愈詳而愈不可致詰具文而已坡謂此以
敘受其會之事也註云歲終自周季冬確矣何也周
之以十一月為正月凡見于經𫝊及諸儒之說萬無
可疑者獨至以仲冬為首春建亥為季冬則論者紛
然惟成十七年九月辛卯用郊穀梁𫝊曰夏之始可
以承春以秋之末承春之始盖不可矣夫周九月夏
七月也而以為秋末自可為改時據者即前大宰正
月之吉下所引朱子之言猶未斷周之果不以冬為
春也故鄭註之云私心竊是焉又按豳風十月之
後曰改歲則建子為正可知也十月穫稻為此春酒
此者非久之辭十月為此春酒擬後月用之也古者
臨事方作酒儀禮少牢先期旬有一日祭日得卜宰
乃命為酒是也上十月曰為此春酒下十月曰朋酒
躋堂則建子為春可知矣會古外反註期會如字
正歲則以灋警戒羣吏令修宫中之職事
鄭司農曰正歲之正月以灋戒勅羣吏
○書其能者與其良者而以告于上
註曰良猶善也上謂小宰大宰也疏曰上云令修
宫中之職事則此謂宫中吏也正歲則預選之擬至
歲終當舉之也
或問要凡目數可得辟乎曰辟于冢宰如治典是要
也于治之中如小宰掌宫刑膳夫食飲之類是凡也
于凡之中如宫正掌宫中官府宫伯掌士庶子庖人
掌畜内饔掌内亨之類是凡之目也于目之中如宫
正一職自有比官府辨内外之事是目之數也曰官成
為八成不亦可乎曰師之所掌内而王身外而祭祀賓
客諸大事非盡于八成而已也亦有說乎曰若必以
為小宰八成則司寇士師亦有八成欲兼之乎否乎
若必以官灋官成官常皆見于八灋不得有異辭則
官契官書官叙官令豈嘗見于八灋將何以解乎如
此之類當在攷其意義之合泥則窒矣辟音譬
○宫正掌王宫之戒令糾禁
戒其逸怠令其當為糾其過惡禁其未然
以時比宫中之官府次舍之衆寡
註曰時四時比校次其人之在否官府之在宫中者
若膳夫玉府内宰内史之屬次諸吏直宿若今部署
諸廬者舍其所居寺
為之版以待
註曰版其人之名籍待待戒令及比
夕擊柝而比之
註曰夕莫也莫行夜以比直宿者為其有解惰離部
署鄭司農云柝戒守者所擊也
○國有故則令宿其比亦如之
註曰鄭司農云故謂禍災令宿宿衛王宫玄謂故凡
非常也文王世子曰公有出疆之政庶子以公族之
無事者守于公宫正室守大廟諸父守貴宫貴室諸
子諸孫守下宫下室此謂諸侯也王之庶子職掌國
子之倅國有大事則帥國子而致于太子唯所用之
者令宿之事盖亦存焉坡謂自時比至此皆比官
府之事柝吐各反註同莫音暮行下孟反解佳賣
反倅七内反
辨外内而時禁
外宫中卿大夫士也内奄寺之等禁其非時出入恐
外内交通伺王動静以為非也
稽其功緒糾其德行
稽猶攷也計也功吏職也緒其志業在身為德施之
為行
幾其出入均其稍食
幾其出入謂微察羣吏之出入也稍食禄廪
去其淫怠與其竒衺之民
註曰民宫中吏之家人也淫放濫也怠懈慢也奇衺
譎觚非常
會其什伍而教之道藝
疏曰宫正掌宫中吏亦兼掌其子弟會會合子弟也
五人為伍二伍為什會之者使之宿衛時語言相體
服容相識是其輩作也及其學問又相親及切磋是
其輩學也以相勸帥且寄宿衛之令焉道謂先王所
以教道民者藝謂禮樂射御書數坡謂自辨外内
至均其稍食所以使卿士大夫之身一歸于正無迪
上以非典也而又恐因隸僮子弟以奪其志行故去
之會而教之則官府之奉公守職益專一不紛且其
子孫教而成材則官之皆忠厚之意也
月終則會其稍食歲終則會其行事
行事吏職也自辨外内至此皆飭宫中吏治之事
竒音羇衺似嗟反亦作邪後同則會古外反
凡邦之大事令于王宫之官府次舍無去守而聽政令
大事解見冢宰使居其處待所為
春秋以木鐸修火禁
大火以季春出以季秋入凡陶冶鑄銅之火因天出
火民則為之因天入火民則休之此修火禁者謂宫
正于宫中特宜慎火故修之
凡邦之事蹕宫中廟中則執燭
註曰事祭事也邦之祭社稷七祀于宫中祭先王先
公於廟中隸僕掌蹕行者宫正則執燭以為明春秋
傳曰有大事于大廟又曰有事于武宫蹕音畢
大喪則授廬舍辨其親疏貴賤之居
廬倚廬也於路門之外東壁倚木為廬舍堊室也兩
下為之與廬異親者貴者居倚廬疏者賤者居堊室
自凡邦之大事至此皆隨時以修宫中之政堊烏
各反
或問本經言社稷五祀而註言七祀何也曰宗伯
之社稷五祀註依左傳蔡墨以重該修熙犂句龍
五色之臣為五祀在四郊不在宫中此言宫中當
是祭灋所謂司命中霤門行戶竈泰厲之祀也然
攷之本經司命自屬天神而泰厲又無明文是所
可疑也特以天子立宫則中霤門行戶竈在所當
祀而諸侯祭因國之在其地而無主後者推之天
子而祭泰厲理亦宜爾註說未可廢也凡此之類
因仍其舊慎而闕之聊附所疑未敢臆斷矣註引
春秋傳者疏云欲見隸僕蹕于宫中亦得兼廟中
公羊云魯公稱世室羣公稱宫則天子之廟亦有
宫稱也句音勾
○宫伯掌王宫之士庶子凡在版者
註曰鄭司農云版名籍也以版為之今時鄉戶籍謂
之戸版玄謂王宫之士謂王宫中諸吏之適子也庶
子其支庶也
掌其政令行其秩敘作其徒役之事
註曰秩禄稟也敘才等也作徒役之事大子所用
適丁歷反
授八次八舍之職事
註曰衛王宫者必居四角四中於徼候便也次其宿
衛所在舍其休沐之處王介甫曰職事宿衛之職
事也
若邦有大事作宫衆則令之
註曰謂王宫之士庶子於邦有大事或選當行
月終則均秩歲終則均敘
宫伯掌之則為政令士庶子任之則為職事内而國
中徒役之事則作之外而大事之作則令之凡秩敘
行之至于月終歲終則均之徼古弔反
以時頒其衣裘掌其誅賞
註曰頒讀為班班布也衣裘若今賦冬夏衣陳氏
曰凡環衛有二等其一是公卿大夫之子弟分置八
隅宫伯領之其一是官府凡在宫庭者徒役錯置於
士庶子八次八舍之間周列環衛以周王宫宫正領
之二者皆環列之衛至于人主切身侍御僕從則令
掌于大僕故宫正宫伯所掌是總于大宰
周禮述註卷二
