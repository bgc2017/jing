周易本義通釋易類
提要
(臣)等謹案周易本義通釋十二卷元胡炳文
撰炳文字仲虎婺源人新安文獻志以為篤
志朱子之學者也羲文先後天之易邵子於
先天明其畫程子於後天演其辭然邵程同
時並地其說絶不相謀自朱子比而合之理
數始備炳文復取朱子之書折衷是正參以
諸家易解以互相發明初名精義後病其繁
冗刪而約之改名通釋說者謂非本義無以
見易非通釋亦無以盡本義之旨主一先生
之言以盡廢諸家雖未免於太狹然宋儒說
易其途至襍言數者或失之巧言理者或失
之鑿求其平正通達顯有門徑可循者終以
朱子為得中則炳文羽翼之功亦未可没矣
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易本義通釋例
一先是集諸家易解名曰精義然未免失之太繁竊
惟學有統一易至程朱明且備矣本義於程又能
足其所未圓白其所未瑩貫其所未一於是一以
本義為主而謂之通釋
一通釋之於本義依朱子集註例盖集諸家之註為
之也精義中取有合於本義者或一字或一句或
一段或用其意不用其辭以故不可出諸家名氏
已見附其中亦不表以愚謂
一通釋之名從勉齋黃氏例
一觀朱子語錄本義有未改正者今通釋輒從朱子
之志云
