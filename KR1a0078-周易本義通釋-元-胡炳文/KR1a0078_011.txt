周易本義通釋卷十一
元胡炳文撰
彖上𫝊
彖即文王所繫之辭𫝊者孔子所以釋經之辭也
後凡言𫝊者倣此
大哉乾元萬物資始乃統天
此專以天道明乾義又析元亨利貞為四德以發明
之而此一節首釋元義也大哉歎辭元大也始也乾
元天德之大始故萬物之生皆資之以為始也又為
四德之首而貫乎天德之始終故曰統天
雲行雨施品物流形
此釋乾之亨也
大明終始六位時成時乘六龍以御天
始即元也終謂貞也不終則旡始不貞則无以為元
也此言聖人大明乾道之終始則見卦之六位各以
時成而乘此六陽以行天道是乃聖人之元亨也
通曰天有十二時陰陽各司其半以成四時故爻位
亦以六而成一爻有一爻之位則各有一爻之時六
位時成泛指易六虛言時乘六龍專指乾六畫言三
百八十四爻只是一時字故夫子首於乾彖發之坤
止說行乾兼說知行太明是知御天是行
乾道變化各正性命保合太和乃利貞
變者化之漸化者變之成物所受為性天所賦為命
太和陰陽會合沖和之氣也各正者得於有生之初
保合者全於已生之後此言乾道變化旡所不利而
萬物各得其性命以自全以釋利貞之義也通曰
以二氣之分言則變者萬物之出機元亨是也化者
萬物之入機利貞是也以一氣之運言則變者其漸
化者其成先言品物流形後言各正性命物有此形
即有此性皆天所命也謂之各正則命之稟也乃性
之所以一定而不易謂之保合則性之存也又命之
所以流行而不已盖太和者陰陽會合沖和之氣而
乾元資始之理固在其中矣以漸而變是之謂和
首出庶物萬國咸寧
聖人在上高出於物猶乾道之變化也萬國各得其
所而咸寧猶萬物之各正性命而保合太和也此言
聖人之利貞也盖嘗統而論之元者物之始生亨者
物之暢茂利則向於實也貞則實之成也實之既成
則其根蔕脫落可復種而生矣此四德之所以循環
而旡端也然而四者之間生氣流行初无閒斷此元
之所以包四德而統天也其以聖人而言則孔子之
意盖以此卦為聖人得天位行天道而致太平之占
也雖其文義有非文王之書者然讀者各以其意求
之則並行而不悖也坤卦倣此通曰文王本從卜
筮上說夫子則從義理上說故曰大曰始以贊乾之
元曰終曰始以見乾貞下起元其釋元亨而曰終始
者終貞也不貞无以為元此四德之所以循環而无
窮也其釋利貞又曰首出首元也非元无以為貞此
又元之所以包四德而統天也其在聖人則得天位
行天道而致太平之占盖乘六龍是得天位御天是
行天道萬國咸寧是致太平也彖𫝊主義理亦曷嘗
不可推之卜筮㦲
至哉坤元萬物資生乃順承天
此以地道明坤之義而首言元也至極也比大義差
緩始者氣之始生者形之始順承天施地之道也
坤厚載物德合无疆含弘光大品物咸亨
言亨也德合无疆謂配乾也
牝馬地類行地无疆柔順利貞君子攸行
言利貞也馬乾之象而以為地類者牡陰物而馬又
行地之物也行地无疆則順而健矣柔順利貞坤之
德也君子攸行人之所行如坤之德也所行如是則
其占如下文所云也
先迷失道後順得常西南得朋乃與類行東北喪朋乃
終有慶
陽大陰小陽得兼陰陰不得兼陽故坤之德常減於
乾之半也東北雖喪朋然反之西南則終有慶矣
安貞之吉應地无疆
安而且貞地之德也
屯剛柔始交而難生
以二體釋卦名義始交謂震難生謂坎
動乎險中大亨貞
以二體之德釋卦辭動震之為也險坎之地也自此
以下釋元亨利貞乃用文王本意
雷雨之動滿盈天造草昩宜建侯而不寧
以二體之象釋卦辭雷震象雨坎象天造猶言天運
草雜亂昩晦冥也陰陽交而雷雨作雜亂晦冥塞乎
兩間天下未定名分未明宜立君以統治而未可遽
謂安寧之時也不取初九爻義者取義多端姑舉其
一也通曰彖𫝊自屯以下例分作兩節釋卦名是
一節釋卦辭是一節或卦辭有未盡者從而推廣之
如乾坤文言是也本義但分卦體卦象卦德卦變而
彖之旨盡矣惟屯曰二體之象又曰二體之德見卦
象卦德又因卦體而見之也
蒙山下有險險而止蒙
以卦象卦德釋卦名有兩義通曰卦象分上下艮
山下有坎水之險是一義卦德分内外内險己不能
安外止又不能進是一義
蒙亨以亨行時中也匪我求童蒙童蒙求我志應也初
筮告以剛中也再三瀆瀆則不告瀆蒙也蒙以養正聖
功也
以卦體釋卦辭也九二以可亨之道發人之蒙而又
得其時之中謂如下文所指之事皆以亨行而當其
可也志應者二剛明五柔暗故二不求五而五求二
其志自相應也以剛中者以剛而中故能告而有節
也瀆筮者二三則問者固瀆而告者亦瀆矣蒙以養
正乃作聖之功所以釋利貞之義也通曰程𫝊云
亨道即時中也本義謂九二以可亨之道發人之蒙
而又得其時之中盖蒙豈无可亨之道但恐亨之不
得乎時之中爾本義謂如下文所指之事盖謂五之
志未與初應而遽欲亨之非時中也再三瀆而亦告
之非時中也蒙宜養正過此而後養之非時中也
需須也險在前也剛健而不陷其義不困窮矣
此以卦德釋卦名義
需有孚光亨貞吉位乎天位以正中也利涉大川往有
功也
以卦體及兩象釋卦辭通曰凡五皆天位也屯不
足言特於需發其義
訟上剛下險險而健訟
以卦德釋卦名義通曰上下以分言本不當訟上
剛以勢陵下也下險其情始不可測矣以一人言内
險而外健以二人言己險而彼健也
訟有孚窒惕中吉剛來而得中也終凶訟不可成也利
見大人尚中正也不利涉大川入于淵也
以卦變卦體卦象釋卦辭
師衆也貞正也能以衆正可以王矣
此以卦體釋師貞之義以謂能左右之也一陽在下
之中而五陰皆為所以也能以衆正則王者之師矣
通曰本義提出一以字依春秋書法謂能左右之
也一陽而五陰皆為所以閫外之事將得專制之也
然以之歸於正則為王者之師以之微有不正則為
霸者之術
剛中而應行險而順以此毒天下而民從之吉又何咎
矣
又以卦體卦德釋丈人吉无咎之義剛中謂九二應
謂六五應之行險謂行危道順謂順人心此非有老
成之德者不能也毒害也師旅之興不无害於天下
然而以其有是才德是以民悅而從之也通曰剛
中而應彖𫝊凡五見或五應二或二應五本義於他
卦不明言之而師獨曰剛中謂九二應謂六五應之
以在師之時五之信任乎二尤不可不專也毒之一
字見得王者之師不得已而用之如毒藥之攻病非
有沈痾堅癥不輕用也其指深矣
比吉也
此三字疑衍文
比輔也下順從也
此以卦體釋卦名義
原筮元永貞无咎以剛中也不寧方來上下應也後夫
凶其道窮也
亦以卦體釋卦辭剛中謂五上下謂五陰通曰凡
應字多謂剛柔兩爻相應此則為上下五陰應乎五
之剛又一例也師比皆一陽五陰師之應獨重謂五
應二將之任專也比之應則謂上下應五君之分嚴
也其曰上下應者五隂皆當應也曰其道窮者上以
一陰獨不能應也易窮則變乾上九窮之災坤比上
六皆曰其道窮皆不知變者
小畜柔得位而上下應之曰小畜
以卦體釋卦名義柔得位指六居四上下謂五陽
健而巽剛中而志行乃亨
以卦德卦體而言陽猶可亨也
密雲不雨尚往也自我西郊施未行也
尚往言畜之未極其氣猶上進也通曰曰剛中而
志行曰施未行兩行字相應陽被畜而志猶可行陰
雖得位而施未可行本義兩猶字專為陽言亦扶陽
抑陰之意也
履柔履剛也
以二體釋卦名義通曰本義謂二體見得是以兊
體之柔履乾體之剛非指六三以柔而履剛也
說而應乎乾是以履虎尾不咥人亨
以卦德釋彖辭通曰說而應乎乾亦是以下體之
兊應上體之乾若蒙曰志應師曰剛中而應是剛柔
兩爻自相應比小畜上下應是一爻為主而衆爻應
之
剛中正履帝位而不疚光明也
又以卦體明之指九五也通曰釋彖已畢又於此
專指九五以推廣其義猶乾坤文言也履者小畜之
反小畜曰柔得位此則曰剛中正履帝位而不疚言
外之意可見
泰小往大來吉亨則是天地交而萬物通也上下交而
其志同也内陽而外陰内健而外順内君子而外小人
君子道長小人道消也
否之匪人不利君子貞大往小來則是天地不交而
萬物不通也上下不交而天下无邦也内陰而外陽内
柔而外剛内小人而外君子小人道長君子道消也
同人柔得位得中而應乎乾曰同人
以卦體釋卦名義柔謂六二乾謂九五
同人曰
衍文
同人于野亨利涉大川乾行也文明以健中正而應君
子正也唯君子為能通天下之志
以卦德卦體釋卦辭通天下之志乃為大同不然則
是私情之合而已何以致亨而利涉㦲通曰必通
天下之志乃為大同然非明與健不能大同也
大有柔得尊位大中而上下應之曰大有
以卦體釋卦名義柔謂六五上下謂五陽通曰同
人以六居二則曰柔得位得中大有以六居五則曰
柔得尊位大中上下之分嚴矣
其德剛健而文明應乎天而時行是以元亨
以卦德卦體釋卦辭應天指六五也通曰文明以
健自明而誠之事剛健而文明自誠而明之事又若
有聖賢之等焉
謙亨天道下濟而光明地道卑而上行
言謙之必亨通曰下濟為謙光明為亨卑為謙上
行為亨彖𫝊但言謙之必亨而不言卦體盖下濟光
明自含艮坤二體於其間也
天道虧盈而益謙地道變盈而流謙鬼神害盈而福謙
人道惡盈而好謙謙尊而光卑而不可喻君子之終也
變謂傾壞流謂聚而歸之人能謙則其居尊者其德
愈光其居卑者人亦莫能過此君子所以有終也
豫剛應而志行順以動豫
以卦體卦德釋卦名義通曰小畜與豫皆以四為
主小畜剛中而志行是釋卦義亨字此剛應而志行
是釋卦名豫字小畜一陰畜五陽陽之志自行故亨
豫則五陰皆應一陽陽之志得行故豫皆扶陽之意
也
豫順以動故天地如之而況建侯行師乎
以卦德釋卦辭
天地以順動故日月不過而四時不忒聖人以順動則
刑罰清而民服豫之時義大矣㦲
極言之而贊其大也通曰頤大過解革言時坎睽
蹇言時用豫隨遯旅姤言時義凡十二卦釋彖之已
言者又復推廣彖所未言者於是極言以贊其大欲
人涵泳於言意之表即如乾之文言是也
隨剛來而下柔動而說隨
以卦變卦德釋卦名義
大亨貞无咎而天下隨時
王肅本時作之今當從之釋卦辭言能如是則天下
之所從也
隨時之義大矣㦲
王肅本時字在之字下今當從之通曰今本作隨
時之義惟本義從王肅本作隨之時義必如此而後
贊時之大者凡十二卦然曰隨時之義則隨字重義
字輕曰隨之時義則二字俱重而所謂隨時之義自
在其中矣
蠱剛上而柔下巽而止蠱
以卦變卦體卦德釋卦名義盖如此則積弊而至於
蠱矣通曰諸解以巽而止為治蠱之道夫苟下卑
巽而上苟止豈所以治蠱㦲先儒云通其變則為隨
不能通其變則為蠱盖剛來而下柔剛柔之情交兼
此動而彼應故曰隨剛上而柔下上下不交且下卑
巽而上苟止故曰蠱蠱隨之相反以此凡卦德當分
内外先後如隨則我先動而彼說歸妹則先說而後
動歸妹之凶又與隨反蠱則内卑巽而外苟止漸則
内静止而外卑巽漸之吉又與蠱反
蠱元亨而天下治也利涉大川往有事也先甲三日後
甲三日終則有始天行也
釋卦辭治蠱至於元亨則亂而復治之象也亂之終
治之始天運然也通曰諸卦皆言往有功蠱獨曰
往有事蠱者事也事雖已治不可以无事視之也前
事過中而將壞即當為自新之圖後事方始而尚新
即當致丁寧之意亂之極而治之始雖天運然也亦
人事致然也
臨剛浸而長
以卦體釋卦名
說而順剛中而應
又以卦德卦體言卦之善
大亨以正天之道也
當剛長之時又有此善故其占如此也通曰臨无
妄皆曰元亨利貞臨曰剛中而應大亨以正天之道
也无妄曰剛中而應大亨以正天之命也本義於臨
曰以卦德卦體言卦之善當剛長之時有此善故其
占如此无妄亦曰言卦之善如此故其占當獲大亨
而利於正乃天命之當然也他卦但曰釋卦名義釋
卦辭此二卦又有所謂言卦之善者何㦲盖二卦皆
以剛為主剛不如此非剛之善也兼之天道賦予旡
有不善善字又從天道天命而言也
至于八月有凶消不久也
言雖天運之當然然君子宜知所戒通曰觀卦不
取四隂為義於臨曰八月有凶則觀為八月卦已見
於此矣
大觀在上順而巽中正以觀天下
以卦體卦德釋卦名義通曰四陽為大壯四陰不
曰小者之壯而曰觀取二陽示四陰也釋彖且曰大
觀壯以下之四陽為大觀以上之二陽為大釋卦名
義則以為大觀在上釋卦辭以為下觀而化上下之
分嚴崇陽抑陰之意可見矣
觀盥而不薦有孚顒若下觀而化也
釋卦辭通曰盥而不薦與神武而不殺朱子皆以
為是聖人不犯手做底盖盥則必薦不薦是喻聖人
致其潔清而不輕自用武則必殺不殺是喻聖人得
其理而不假其物故彼謂之神武而此下文别以神
道言之
觀天之神道而四時不忒聖人以神道設教而天下服
矣
極言觀之道也四時不忒天之所以為觀也神道設
教聖人之所以為觀也
頤中有物曰噬嗑
以卦體釋卦名義
噬嗑而亨剛柔分動而明雷電合而章柔得中而上行
雖不當位利用獄也
以卦名卦體卦德二象卦變釋卦辭通曰卦辭云
噬嗑亨彖𫝊加一而字謂必噬嗑之而後亨也此以
卦名釋卦辭動不如雷不能斷獄明不如電不能
察獄不柔則失之暴柔而不中則失之縱甚言用獄
之難也
賁亨
亨字疑衍
柔來而文剛故亨分剛上而文柔故小利有攸往天文
也
以卦變釋卦辭剛柔之交自然之象故曰天文先儒
說天文上當有剛柔交錯四字理或然也通曰柔
來而文剛是以剛為主也剛往文柔必曰分剛上而
文柔者亦以剛為主也故本義於柔文剛則曰陽得
隂助於剛文柔而不曰陰得陽助盖一陰下而為離
則隂為陽之助而明於内一陽上而為艮則陽為陰
之主而止於外是知皆以剛為主而彖𫝊以陰為小
者此也
文明以止人文也
又以卦德言之止謂各得其分通曰上文以卦變
言則剛柔之交可以見天文此以卦德言則文明各
得其分可以見人文
觀乎天文以察時變觀乎人文以化成天下
極言賁道之大也
剥剥也柔變剛也
以卦體釋卦名義言柔進于陽變剛為柔也
不利有攸往小人長也順而止之觀象也君子尚消息
盈虛天行也
以卦體卦德釋卦辭通曰凡卦畫皆象也皆當觀
也於剥獨言之者為處變君子言也消息盈虛四字
皆為陽言復者陽之息姤者陽之消乾者陽之盈坤
者陽之虛剥五陰而一陽則陽之消而至於虚也其
變也大矣然亦天行也故剥曰天行復亦曰天行
復亨剛反
剛反則亨
動而以順行是以出入无疾朋來无咎
以卦德而言
反復其道七日來復天行也
陰陽消息天運然也
利有攸往剛長也
以卦體而言既生則漸長矣
復其見天地之心乎
積陰之下一陽復生天地生物之心幾於滅息而至
此乃復可見在人則為静極而動惡極而善本心幾
息而復見之端也程子論之詳矣而邵子之詩亦曰
冬至子之半天心无改移一陽初動處萬物未生時
玄酒味方淡太音聲正希此言如不信更請問包羲
至㦲言也學者宜盡心焉通曰天地生物之心即
人之本心也皆於幾息而復萌之時見之本義辭尚
簡要未嘗泛引古語此則全引康節詩殊有意也朱
子詩曰忽然夜半一聲雷萬戶千門次第開識得无
中含有處許君親見伏羲來學者有得於此詩則可
以知康節之詩矣
无妄剛自外來而為主於内動而健剛中而應大亨以
正天之命也其匪正有眚不利有攸往无妄之往何之
矣天命不祐行矣哉
以卦變卦德卦體言卦之善如此故其占當獲大亨
而利於正乃天命之當然也其有不正則不利有所
往欲何往哉盖其逆天之命而天不祐之故不可以
有行也通曰本義謂自訟而來二之剛來居初也
或謂外卦為乾震之剛自乾來也亦通无妄釋元亨
利貞與臨同命即道也叶韻耳无妄之往程子以為
无妄而又往本義只順上文本意解正者天之命不
正故不可行也盖无妄之往與泰卦包荒得尚于中
行句相似舉首尾句而包中間也不可泥文而失意
大畜剛健篤實輝光日新其德
以卦德釋卦名義通曰諸卦艮德只一止字此則
有篤實輝光四字盖大畜之所重者在艮上一爻卦
名畜字已具艮止之義此曰篤實艮一陽之所以能
畜也曰輝光陽能畜諸中而見諸外也
剛上而尚賢能止健大正也
以卦變卦體卦德釋卦辭
不家食吉養賢也
亦取尚賢之象
利涉大川應乎天也
亦以卦體而言通曰卦有乾體者多曰利涉大川
健故也
頤貞吉養正則吉也觀頤觀其所養也自求口實觀其
自養也
釋卦辭
天地養萬物聖人養賢以及萬民頤之時大矣哉
極言養道而贊之
大過大者過也
以卦體釋卦名義
棟橈本末弱也
復以卦體釋卦辭本謂初末謂上弱謂陰柔
剛過而中巽而說行利有攸往乃亨
又以卦體卦德釋卦辭
大過之時大矣哉
大過之時非有大過人之才不能濟也故嘆其大
通曰他卦多是釋卦辭後復引天地聖人而言之是
極言以贊其時之大大過方釋卦辭遽曰大過之時
大矣㦲故本義以大過人之才言之所謂才者指上
文卦才而言也盖大過之事甚大无其時不可過有
其時无其才愈不可過本義之意深矣
習坎重險也
釋卦名義
水流而不盈行險而不失其信
以卦象釋有孚之義言内實而行有常也通曰水
字當讀流而不盈行險而不失其信兩句皆指水言
以水之内實行有常者釋卦辭有孚之義也
維心亨乃以剛中也行有尚往有功也
以剛在中心孚之象如是而往必有功也
天險不可升也地險山川丘陵也王公設險以守其國
險之時用大矣㦲
極言之而贊其大也
離麗也日月麗乎天百穀草木麗乎土重明以麗乎正
乃化成天下
釋卦名義
柔麗乎中正故亨是以畜牝牛吉也
以卦體釋卦辭通曰坎之剛中九五分數多故九
五曰坎不盈卦辭釋有孚亦曰水流而不盈離之中
正六二分數多故卦辭曰畜牝牛而六二爻辭亦曰
黃離元吉
周易本義通釋卷十一
