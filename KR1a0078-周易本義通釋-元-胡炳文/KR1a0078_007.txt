周易本義通釋卷七
元胡炳文撰
文言𫝊
此篇申彖𫝊象𫝊之意以盡乾坤二卦之藴而餘
卦之說因可以例推云
元者善之長也亨者嘉之會也利者義之和也貞者事
之幹也
元者生物之始天地之德莫先於此故於時為春於
人則為仁而衆善之長也亨者生物之通物至於此
莫不嘉美故於時為夏於人則為禮而衆美之會也
利者生物之遂物各得宜不相妨害故於時為秋於
人則為義而得其分之和貞者生物之成實理具備
隨在各足故於時為冬於人則為智而為衆事之幹
幹木之身而枝葉所依以立者也
君子體仁足以長人嘉會足以合禮利物足以和義貞
固足以幹事
以仁為體則无一物不在所愛之中故足以長人嘉
其所會則无不合禮使物各得其所利則義无不和
貞固者知正之所在而固守之所謂知而弗去者也
故足以為事之幹通曰元亨利貞釋彖分而二之
一陰一陽之謂也文言分而四之四時五行之謂也
前四句程𫝊從人事上說本義兼天人說盖前四句
天德之自然而未嘗不在於人後四句人事之當然
乃人之所以全其天又曰體仁有以存諸中嘉會則
美見乎外利物有以方乎外而貞固有以守於中前
四句善以理言而嘉會則言用義以理言而幹事則
為用禮者仁之著智者義之藏也後四句體仁長人
貞固幹事由理以及用嘉會合禮利物和義則由用
以及理也
君子行此四德者故曰乾元亨利貞
非君子之至健无以行此故曰乾元亨利貞此第
一節申彖𫝊之意與春秋𫝊所載穆姜之言不異疑
古者已有此語穆姜稱之而夫子亦有取焉故下文
别以子曰表孔子之辭盖𫝊者欲以明此章之為古
語也通曰天行健天之乾也君子行此四德君子
之乾也
初九曰潛龍勿用何謂也子曰龍德而隠者也不易乎
世不成乎名遯世无悶不見是而无悶樂則行之憂則
違之確乎其不可拔潛龍也
龍德聖人之德也在下故隠易謂變其所守大扺乾
卦六爻文言皆以聖人明之有隠顯而无淺深也
通曰樂行憂違即所謂用舍无與於己行藏安於所
遇聖人之事也
九二曰見龍在田利見大人何謂也子曰龍德而正中
者也庸言之信庸行之謹閑邪存其誠善世而不伐德
博而化易曰見龍在田利見大人君德也
正中不潛而未躍之時也常言亦信常行亦謹盛德
之至也閑邪存其誠无斁亦保之意言君德也者釋
大人之為九二也
九三曰君子終日乾乾夕惕若厲无咎何謂也子曰君
子進德修業忠信所以進德也修辭立其誠所以居業
也知至至之可與幾也知終終之可與存義也是故居
上位而不驕在下位而不憂故乾乾因其時而惕雖危
无咎矣
忠信主於心者无一念之不誠也修辭見於事者无
一言之不實也雖有忠信之心然非修辭立誠則无
以居之知至至之進德之事知終終之居業之事所
以終日乾乾而夕猶惕若者以此故也可上可下不
驕不憂所謂无咎也通曰忠信主於心修辭見於
事主於心是德見於事是業進者日新而不已居者
一定而不易曰至曰幾皆進字意曰終曰存皆居字
意
九四曰或躍在淵无咎何謂也子曰上下无常非為邪
也進退无恒非離羣也君子進德修業欲及時也故无
咎
内卦以德學言外卦以時位言進德修業九三備矣
此則欲其及時而進也通曰三四皆以進德修業
言者重剛不中皆危疑之時也自昔聖賢處此惟有
進德修業而已況二爻在上下進退之間乾道變化
之際於進退而識其幾知時者也於變化而見其妙
知道者也所謂窮理盡性以至於命也進修之要孰
大乎此
九五曰飛龍在天利見大人何謂也子曰同聲相應同
氣相求水流濕火就燥雲從龍風從虎聖人作而萬物
覩本乎天者親上本乎地者親下則各從其類也
作起也物猶人也覩釋利見之意也本乎天者謂動
物本乎地者謂植物物各從其類聖人人類之首也
故興起於上則人皆見之通曰九五只是釋利見
二字盖大人之所以為大者已釋於九二九二閑邪
存誠德博而化五之飛龍在天則至誠之變化者也
上九曰亢龍有悔何謂也子曰貴而无位高而无民賢
人在下位而无輔是以動而有悔也
賢人在下位謂九五以下无輔以上九過高志滿不
來輔助之也此第二節申象𫝊之意
潛龍勿用下也
通曰陽在下也以氣言此曰下也以人言
見龍在田時舍也
言未為時用也
終日乾乾行事也
通曰行所當行也
或躍在淵自試也
未遽有為姑試其可
飛龍在天上治也
居上以治下
亢龍有悔窮之災也
乾元用九天下治也
言乾元用九見與他卦不同君道剛而能柔天下无
不治矣此第三節再申前意通曰乾元用九與
他卦不同者盖一百九十二爻皆用九各有所指乾
之用九則獨以剛而能柔人君治天下之道當如是
也所以與他卦不同
潜龍勿用陽氣潛藏
見龍在田天下文明
雖不在上位然天下已被其化
終日乾乾與時偕行
時當然也
或躍在淵乾道乃革
離下而上變革之時
飛龍在天乃位乎天德
天德即天位也盖惟有是德乃宜居是位故以名之
亢龍有悔與時偕極
乾元用九乃見天則
剛而能柔天之法也此第四節又申前意
乾元者始而亨者也
始則必亨理勢然也
利貞者性情也
收斂歸藏乃見性情之實通曰夫子於文言既分
元亨利貞而四之至此又如釋彖分而二之者也元
亨萬物之出機其出也生意發見於外利貞萬物之
入機其入也生意斂藏於内故乾之性情乃可於此
而見之乾性情只是一健字健者乾之性而情其著
見者也且性情並言昉於此釋彖曰性命此則曰性
情言性而不言命非知性之本言性而不言情非知
性之用也
乾始能以美利利天下不言所利大矣哉
始者元而亨也利天下者利也不言所利者貞也或
曰坤利牝馬則言所利矣通曰言乾始能以美利
利天下利字已在元字中不言所利大矣㦲貞字又
在元字中前猶即四德而二之此則又合而一之曰
乾元者始而亨始者元亨者亦元也以見元與亨一
也利貞者性情也夫子於乾利貞必合而言之以見
利與貞一也至此則又渾乎乾始之元又可見元亨
利貞之一矣
大哉乾乎剛健中正純粹精也
剛以體言健兼用言中者其行无過不及正者其立
不偏四者乾之德也純者不雜於陰柔粹者不雜於
邪惡盖剛健中正之至極而精者又純粹之至極也
或疑乾剛无柔不得言中正者不然也天地之間本
一氣之流行而有動靜爾以其流行之統體而言則
但謂之乾而无所不包矣以其動靜分之然後有陰
陽剛柔之别也通曰剛柔以質言健順以性言本
義云剛以體言健兼用言何也曰本義之意盖謂剛
健皆體也健則兼以用言耳以質言則有一定之體
以性言則有无窮之用中者其行无過不及用也正
者其立不偏體也純者不雜於陰柔指剛健言粹者
不雜於邪惡指中正言不雜於陰柔似專指剛而言
不雜於邪惡似專指正而言本義之意皆以體也程
子曰精者剛健中正純粹之極本義曰純粹者剛健
中正之至極精者又純粹之至極其論益精矣
六爻發揮旁通情也
旁通猶言曲盡通曰曲盡其義者在六爻而備全
其德者在九五一爻時乘六龍以下則為九五而言
也
時乘六龍以御天也雲行雨施天下平也
言聖人時乘六龍以御天則如天之雲行雨施而天
下平也此第五節復申首章之意通曰彖言元
亨利貞屬之乾而文言以屬之君子乾之德固在君
子躬行中也彖𫝊言雲行雨施屬之乾而文言則以
屬之聖人乾之功固在聖人發用内也
君子以成德為行日可見之行也潛之為言也隠而未
見行而未成是以君子弗用也
成德已成之德也初九固成德但其行未可見爾
君子學以聚之問以辨之寬以居之仁以行之易曰見
龍在田利見大人君德也
盖由四者以成大人之德再言君德以深明九二之
為大人也
九三重剛而不中上不在天下不在田故乾乾因其時
而惕雖危无咎矣
重剛謂陽爻陽位
九四重剛而不中上不在天下不在田中不在人故或
之或之者疑之也故无咎
九四非重剛重字疑衍在人謂三或者隨時而未定
也通曰九三九四當合看復之六四曰中行四居
五陰之中也益之三四皆曰中行三與四居六爻之
中也乾之三四亦居六爻之中而文言以不中稱之
非但謂其不中也謂其重剛而不中爾盖下乾之剛
以二為中三則重剛而過乎中上乾之剛以五為中
四則重剛而不及乎中過則憂不及則疑然憂所當
憂卒於无憂疑所當疑卒於无疑此二爻所以皆无
咎也
夫大人者與天地合其德與日月合其明與四時合其
序與鬼神合其吉凶先天而天弗違後天而奉天時天
且弗違而況於人乎況於鬼神乎
大人即釋爻辭所利見之大人也有是德而當其位
乃可以當之人與天地鬼神本无二理特蔽於有我
之私是以梏於形體而不能相通大人无私以道為
體曾何彼此先後之可言㦲先天弗違謂意之所為
默與道契後天奉天謂知理如是奉而行之回紇謂
郭子儀曰卜者言此行當見一大人而還其占盖與
此合若子儀者雖未及乎夫子之所論然其至公无
我亦可謂當時之大人矣通曰九二九五亦當合
看九五利見之大人即九二之大人然大人之所以
為大人其工夫正在九二上至於天地合其德以下
是釋大人之德乃學聚問辨之極功也九二大人於
道不為不用力至此則與道為體无所容力矣
亢之為言也知進而不知退知存而不知亡知得而不
知喪
所以動而有悔也通曰初九曰潛之為言也隠而
未見行而未成二句釋一潛字而言君子者再盖必
君子而後能安於潛也上九曰亢之為言也知進而
不知退知存而不知亡知得而不知喪三句釋一亢
字而言聖人者再盖必聖人而後不至於亢也
其唯聖人乎知進退存亡而不失其正者其唯聖人乎
知其理勢如是而處之以道則不至於有悔矣固非
計私以避害者也再言其唯聖人乎始若設問而卒
自應之也此第六節復申第二第三第四節之意
通曰天數中於五陽極則剥乾上則亢中不可過
也知其時將過乎中而處之不失其正其唯聖人乎
貞者正也乾元之用所歸宿也乾之四德始於元至
此又論聖人之體乾而歸于正其意深矣
坤至柔而動也剛至靜而德方
剛方釋牝馬之貞也方謂生物有常
後得主而有常
程𫝊曰主下疑有利字
含萬物而化光
復明亨義
坤道其順乎承天而時行
復明順承天之義此以上申彖𫝊之意通曰乾
文言釋元亨利貞自元而亨亨而利利而貞乾以君
之所主在元也坤文言則首釋牝馬之貞自貞而利
利而亨亨而元坤以藏之所主在貞也
積善之家必有餘慶積不善之家必有餘殃臣弑其君
子弑其父非一朝一夕之故其所由來者漸矣由辨之
不早辨也易曰履霜堅冰至盖言順也
古字順慎通用案此當作慎言當辨之於微也
曰諸家釋順字謂善與不善皆由順而後積本義作
慎言當辨之於微也盖善與不善皆自微而至著於
其微也審而慎之則善惡之機以決善念之萌以長
自不肯甘為不善之習矣以此見讀作順字不若慎
字有下工夫處
直其正也方其義也君子敬以直内義以方外敬義立
而德不孤直方大不習无不利則不疑其所行也
此以學而言之也正謂本體義謂裁制敬則本體之
守也直内方外程𫝊備矣不孤言大也疑故習而後
利不疑則何假於習通曰直方以用言正義以體
言敬立而内直義形而外方有體固有用也就敬與
義言之則敬為體義又為用體用兼全此其德所以
不孤也又曰乾九三明誠並進聖人事也坤六二敬
義偕立學者事也主敬是為學之要集義乃講學之
功
陰雖有美含之以從王事弗敢成也地道也妻道也臣
道也地道无成而代有終也
天地變化草木蕃天地閉賢人隠易曰括囊无咎无譽
盖言謹也
通曰六四文言與初六相似兩爻當合看初六首言
人之善不善末斷之曰盖言慎也六四首言天地之
交不交末斷之曰盖言謹也初當慎審毋縱夫微陰
之長四當謹審毋衒於重陰之時
君子黃中通理
黃中言中德在内釋黃字之義也
正位居體
雖在尊位而居下體釋裳字之義也
美在其中而暢於四肢發於事業美之至也
美在其中復釋黃中暢於四肢復釋居體通曰六
五當與六二並看故皆以君子言盖直内方外之君
子即黃中通理之君子也朱子嘗謂敬以直内是持
守工夫義以方外是講學工夫大扺敬以直内則胷
中洞然徹上徹下表裏如一是即所以為黃中義以
方外則凡事之來義以處之无不合理是即所以為
通理五之黃中通理本於直内方外故其正位也雖
居乎五之尊而其居體也則不失乎二之常二之直
内方外是内外夾持兩致其力到五之黃中通理則
内外通貫无所容其力矣
陰疑於陽必戰為其嫌於无陽也故稱龍焉猶未離其
類也故稱血焉夫玄黃者天地之雜也天玄而地黃
疑謂鈞敵而无大小之差也坤雖无陽然陽未嘗无
也血陰屬盖氣陽而血陰也玄黃天地之正色言陰
陽皆傷也此以上申象𫝊之意通曰上六亦當
與六三並看故皆揭以陰之一字三曰陰雖有美含
之猶知有陽也上曰陰疑於陽必戰則與陽為鈞敵
而无小大之差矣天道不可一日无陽故稱龍於盛
陰之時存陽也戰而俱傷在臣子雖罪不容誅在君
父則宜早辨也盖能辨之於初則如六五之黃裳元
吉積善之慶有餘也不能辨之於初則如上六之其
血玄黃積不善之殃有餘也
周易本義通釋卷七
