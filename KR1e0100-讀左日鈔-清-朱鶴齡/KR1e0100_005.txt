讀左日鈔卷五
吳江朱鶴齡撰
十二年荆尸而舉
荆尸陳法之名莊四年傳楚武王荆尸授師孑焉以
侵隨方言云孑戟也蓋參用戟以為陳法
夷于九縣
疏九縣莊十四年滅息十六年滅鄧僖五年滅弦十
二年滅黃二十六年滅夔文四年滅江五年滅六滅
蓼十六年滅庸傳稱楚武王克權使鬭緍尹之又稱
文王縣申息凡十一國不知何以言九按春秋時
多有滅其國而後復封之如陳蔡之類此十一國中
或有先滅後封者故止言九耳
先縠佐之
注彘季代林父陸粲曰劉炫云傳文皆稱彘子縠非
彘季也按晉有士魴稱彘季杜或緣此而譌孔疏以
季友季路為比謬矣
右轅左追蓐
注在車之右者挾轅為戰備在左者追求草蓐為宿
備疏兵車一乘甲士三人步卒七十二人甲士不共
卒役所言左右者步卒為之也兵車一轅服馬夾之
而言挾轅者步卒分左右軍行之時又分之使在兩
廂挾轅以為戰備楚陳以轅為主故以轅表車使挾
車嚴兵備不虞也其應在左者則使之追求草蓐令
離道求草為卧具故云為宿備也此在道時則然至
於臨戰必各在車之左右也按詩詁車前曲木上
勾衡者謂之輈亦曰轅又周禮車宫轅門注止宿險
阻之處當備非常次車以為藩則仰車以其轅表門
杜云挾轅為戰備恐亦是此意傅遜曰如注解以
車之右左為用則下所謂前後與中者抑亦其車之
前後與中耶且一車之中而凡在右者挾轅凡在左
者追蓐亦太煩擾矣蓋古之為陳者必有前後左右
中軍楚亦分軍為五而以右軍專挾轅為戰備左軍
專追蓐為宿備前軍專斥堠以慮有無後軍為殿以
拒後中軍任權謀出令五軍各有所任部分既定號
令齊一杜以楚止三軍故為此解獨不觀晉知罃曰
吾三分四軍以逆來者四可分而為三三不可分而
為五乎
前茅慮無
疏茅明也在前者明為思慮其所無之事恐猝有非
常當預告軍中使知而為之備也按杜氏解慮無
為斥候蹹伏見騎賊舉絳幡見步賊舉白幡皆與軍
人為私號者然此乃假晉制而言不知春秋時如何
前茅具二說茅為旌識近之
百官象物而動
注物猶類也疏類謂旌旗畫物類也百官尊卑不同
所建各有其物象其所建之物而行動周禮大司馬
中秋教治兵辨旗物之用即其事也
以務烈所
陸粲曰烈所者功烈之處所也猶民知義所之所
衆散為弱川壅為澤有律以如已也故曰律否臧且律
竭也
陸粲曰坎為衆衆聽于一則彊今變為兊兊少女而
弱衆散之象也又坎為川川流則不竭今變為兊兊
澤止水川壅之象也蓋將帥之貴有法律者能使其
下如己之志故謂之律所云順成而臧也否臧則律
有不敗乎當讀以如己也故曰律為句
盈而以竭夭且不整所以凶也
陸粲曰夭且不整亦就行師言之說文夭屈也言其
軍法屈而不伸散而不整所以凶也杜注非是
惡有所分
朱子曰左傳分謗事近世士大夫多如此只要徇人
情當時荀林父為主帥先縠違命先濟韓厥乃謂與
其專罪六人同之是何等語為林父者只合按兵不
動召縠誅之按朱子此論甚正但先縠違命如此
豈肯應召况春秋時偏將皆命卿無主將專殺之法
改乘轅而北之
按太史公列孫叔敖于循吏吾觀城沂之役使封人
慮事三旬而成不愆于素知敖之能用衆敖鄗之役
南轅反旆繼以伍參之言改乘轅而北之車馳卒奔
以乘晉師大敗之又知敖之善用謀也此真相才也
夫參特嬖人爾一聞其謀即舍己以從不護前不求
勝不妬能所以能光輔楚莊而上與子文比烈也
聽而無上衆誰適從
陸粲曰杜云聽彘子趙同趙括按同括有言在楚師
北轅之後此時未也且伍參獨言先縠不仁何嘗及
同括乎蓋謂林父之將令不行軍衆欲禀聽進止而
無上令不知所從也
于民生之不易
注于曰也本爾雅一云吁同歎辭
廣有一卒卒偏之兩
注十五乘為一廣司馬法百人為卒二十五人為兩
車十五乘為大偏今廣十五乘亦用舊偏法復以二
十五人為承副疏下云楚子為乘廣三十乘分為左
右知十五乘為一廣也成七年九乘為小偏所以此
為大偏也桓五年二十五乘為偏又不與此相對為
大小邵寳曰楚人易古偏法而為廣廣之所有百
人故曰一卒亦古偏法也一卒之外又有承副之卒
焉其數如偏之兩兩二十五人也車法在古為偏在
今為廣蓋舉今古錯言之不直言若干人而必曰卒
曰偏曰兩者今法不離于古也傅遜曰注云十五
乘為一廣而傳云廣有一卒則所謂百人者將分屬
于十五乘耶抑别有百人耶又云司馬法十五乘為
大偏而傳云卒偏之兩則旣云廣又云偏而二十五
人亦何所麗耶杜蓋以下文楚子為乘廣三十乘分
為左右與司馬十五乘為偏之制同而此偏字又即
十五乘為偏之偏故強解之耳愚合下文觀之則廣
兵車名楚子即以名其親兵以其兵分為左右二部
故名二廣每車用百人故曰廣有一卒其云偏者蓋
車之半耳五十人為偏以百人四分之一為承副則
逸多勞少自精專無廢事矣傳文太簡奥故難通
内官序當其夜
注内官近官序次也疏為次序以當其夜邵寳曰當
夜若今直宿遞持更也與日中之事無與
左射以菆
注左車左菆矢之善者疏兵車自非元帥皆射者在
左御居中央故注云左車左樂伯居左故稱左也下
云抽矢菆納諸厨子之房選好矢而留之知菆是矢
之善者
兩馬掉鞅而還
注兩飾也掉正也疏飾無明訓宜是刷刮兩馬訓
飾未詳邵寳曰兩馬掉鞅掉兩馬之鞅也蓋驂馬車
旋則其鞅須掉之而示閒暇之意亦在其中矣陳啟
源曰據疏杜解同服說必有本又釋文兩徐云或作
&KR2503;此决非雙兩之義若解為掉兩馬之鞅則傳語為
不辭矣
士季帥七覆于敖前
按前云晉師在敖鄗之間杜氏注敖鄗二山在滎陽
縣西北敖山之下平曠可以屯兵蘙薈可以設伏故
士會設七覆于此車攻詩建旐設旄摶獸于敖即此
地也
先濟者有賞
魏禧曰方楚之逐旃而薄晉林父以先濟有賞鼓于
軍中中下軍爭舟不得濟是以大敗吾觀鞌之戰郤
克傷于矢流血及屨鼓音不衰遂大敗齊師使林父
以先濟之賞賞陷陣之士以鼓先濟者而鼓三軍下
令曰楚人薄我我退不得濟必殲于河進而死敵可
以生林父請先之如此則士氣必倍有死無二吾未
見楚之必勝而晉必敗也士會郤克僅殿上軍而不
敗况以三軍之衆而不能抗楚乎
上軍未動
注經所以書戰言猶有陳趙汸曰據傳上軍雖未
動下言殿其卒而退是亦未嘗出陳也杜以上軍未
動得言戰則言戰為虚名矣蓋晉人恥以未陳見敗
告諸侯因下軍從荀首獲連尹襄老囚公子榖臣故
以戰告也
屈蕩尸之
注尸止也或曰尸古本作戸按說文戸護也半門為
戸有止之義漢王嘉傳坐戸殿門失闌免師古曰戸
止也嘉掌守殿門止不當入者而失闌入之故坐免
左氏傳屈蕩戸之據此尸為戸之誤甚明
晉人或以廣隊不能進
疏襄十一年鄭賂晉侯以廣車定四年史皇以乘廣
死是兵車稱廣不獨楚也此言晉人廣隊下言拔旆
投衡軍行則旆在軍前不是車皆有旆也此是晉人
在軍前載旆之車
楚人惎之脫扄
注惎教也扄車兵闌一曰車前横木西京賦車不脫
扄薛綜云扄所以旗也傅遜曰兩國交兵乘敵之
困執俘獻馘其常也豈有敵車既陷顧教之使脫扄
乎教之脫扄已不情馬旋而復教之不尤甚乎脫扄
拔旆投衡凡在車者皆能何晉人必待楚人之教乎
說文云惎毒也蓋楚人見車墜不能進即惎而欲害
之晉人脫扄乃免馬旋楚人又欲害之晉人拔旆投
衡乃出既出而曰吾軍偶敗非如大國之數奔蓋以
戲之此于事理甚明且傳于宋之狂佼倒戟出鄭人
以為違禮若楚人以此教晉與狂佼何異而傳獨無
譏乎愚按定四年傳管蔡啟商惎間王室哀元年傳
惎澆能戒之杜云惎毒也此何獨異訓𫝊說甚有理
宜從之
有山鞠(起弓反)窮乎
按說文□藭香草也韻會云□今文作穹穹藭江蘺
根也江蘺一名蘼蕪其根療頭痛寒痺腹痛左傳鞠
窮即□藭也司馬相如賦□藭菖蒲軍中不得正
言故為隠語哀十三年傳若登首山以呼曰庚癸乎
與此相類
河魚腹疾奈何
疏叔展言必須入水故以水厄告之云如河中之魚
久在水内則生腹疾無此二物其奈濕何
若為茅絰哭井則已
疏此亦叔展之言也無社既解意令展視井拯己但
廢井必多不可知處故教無社令結茅為絰置於井
上又恐無社錯應他人更教之云若號哭向井則是
己身已叔展自謂也
晉原縠
疏按傳先軫或稱原軫此蓋先軫之後也上文稱為
彘子服虔以為食菜于彘今復稱原原其上世所食
也于時趙氏有原同蓋分原邑而共食之
十三年清丘之盟唯宋可以免焉
疏清丘晉宋衛盟既而衛背盟而救陳晉背盟而不
救宋故曰惟宋可免責晉衛也趙汸曰晉景公初
年楚方得志于中國晉是時乃以先縠合諸大夫于
清丘而稱同盟則豈足以敵楚乎故三國大夫稱人
譏在晉也傳不知此義而以不實其言均責三國故
復為宋解之
歸罪于先縠而殺之盡滅其族
張洽曰越椒將攻王楚莊尚思子文而復克黃之所
先縠原軫之孫而滅其族蓋晉之德刑皆不足以敵
楚矣
清丘之盟晉以衛之救陳也討焉
金履祥曰邲之師晉亦盍知而懲艾息民修政于國
而布德加禮于諸侯庶為可耳顧汲汲討貳使彘子
主清丘之盟且楚方加恩于陳而使宋伐之衛方有
恤陳之師而晉又討之遂使宋致楚師而不能救卒
亦并宋失之矣豈非謀之不臧所以失霸乎
十四年亦使公子馮聘于晉
趙汸曰楚子忿晉伐鄭欲伐宋而無名故不假道以
起怨其聘于晉亦非好也以怠晉之救宋也
投袂而起
吕氏春秋楚子方削袂聞之曰嘻投袂而起
屨及于室(直結反)皇
疏莊十九年鬻拳葬于絰皇注云絰皇冢前闕闕闕
門也此作窒彼作絰字異音同未知孰是按孔氏
之意蓋以窒皇即是絰皇然非也杜氏于絰皇云冢
前闕于此云寢門闕分别甚明皇即堂皇之皇凡門
有闕者皆得名之窒皇在寢門之内安得有冢乎
車及于蒲胥之市
邵寳曰寢門之外遠于窒皇蒲胥之市遠于寢門之
外屨人進屨追而及于窒皇前此未及屨也劒人進
劒追而及于寢門之外前此未及劒也車人駕車追
而及于蒲胥之市前此未及車也蓋與師之速如此
于是有庭實旅百
注主人亦設籩豆百品實于庭以答賓疏劉炫曰莊
二十年庭實旅百杜云諸侯朝王所陳此聘而獻物
亦實百品于庭非謂主人也仲孫勸君行聘惟當論
聘義不宜言主之禮修豈慮楚不見報而言此乎
十五年築室反耕者
注築室於宋分兵歸國示無去志孫武子拔人之
城而非攻也張預曰或攻其所必救使敵棄城來援
則設伏取之若耿弇攻臨淄而克西安脇巨里而斬
費邑是也或外絶其強援以久持之坐俟其斃若楚
師築室反耕以服宋是也此皆不攻而拔城之義也
華元夜入楚師登子反之牀
注兵法因其鄉人而用之必先知其守將左右謁者
門者之姓名而利道之華元蓋用此術得以自通按
杜氏云云兵法所謂用間用諜也然楚之軍政素嚴
子反不應疎脫如是公羊傳云楚使子反乘闉而闚
宋城宋華元亦乘闉而出見之其說比左氏為有理
子反懼
邵寳曰子反何為而懼懼華元之脅也盟豈得已哉
論者謂華元輕見情實以為非純臣殆非知華元者
故文反正為乏
許慎說文序蒼頡作書蓋依類象形謂之文其後形
聲相益謂之字文者物象之本字者孳乳而生是文
謂之字也制字之體反正為乏服虔云言人反正者
皆乏絶之道也人反德則妖災生妖災生則國亡滅
乃乏絶之道也
冬蝝生饑幸之也
趙汸曰秋生螽冬又生蝝經本為一歲再生紀異文
偶與下饑相連傳通饑釋之以為幸之也注又以為
喜而書之誤益甚矣
十六年且為大傅
疏天子太傅三公之官也諸侯太傅孤卿之官也周
禮典命云公之孤四命鄭衆云上公九命得置孤卿
一人春秋晉為伯主侯亦置孤卿文六年有太傅陽
子太師賈佗則晉嘗置二孤
于是晉國之盜逃奔於秦
列子晉國苦盜有郄雍者能視盜之貌察眉睫之間
而得其情晉侯使視盜千百無遺一焉晉侯大喜告
趙文子文子曰君恃伺察而得盜盜不盡矣且郄雍
必不得其死俄而羣盜謀曰吾所窮者郄雍也遂共
殘之晉侯聞大駭立召文子而告之曰果如子言郄
雍死矣然取盜何方文子曰周諺有言察見淵魚者
不祥智料隠匿者有殃且君欲無盜莫若舉賢而任
之使教明於上化行於下民有恥心則何盜之為於
是用隨會知政而羣盜奔秦焉
十七年凡太子之母弟公在曰公子不在曰弟凡稱弟
皆母弟也
疏劉炫曰再言凡者前凡據適妻子為文後凡嫌妾
子為君母弟不得稱弟故更言凡也趙汸曰太子
之母弟謂適子也適子之生禮雖降于世子而視庶
子則有加矣故世子為君適子得稱弟此周制也庶
子為君而母弟亦稱弟者時君以同母故優其禮秩
使異于他庶子故史亦稱弟此禮之變也
十八年欲去三桓以張公室
愚謂此時孟獻子季文子皆賢大夫也歸父欲去三
桓亦非善謀姜鳳阿云晉徵斷道之盟魯不得不往
既受盟魯又不得不修好此歸父所以如晉也使果
欲去三桓仗晉以行事則歸父被逐何以不如晉而
如齊乎左氏云云恐傳聞非實此說得之
使我殺適立庶以失大援者仲也夫
大援謂晉也行父不欲事齊故云然按傳文明是
行父忌歸父之寵而追治其父襄仲之罪時宣公已
没故昌言于朝而無忌耳
遂逐東門氏
王樵曰行父始與襄仲同謀以成宣公之篡後因歸
父欲去三桓又假殺適立庶之說以逐東門氏季氏
不臣之跡于此見之矣臧孫許身為司寇陽怒而不
力爭反代為逐之謂非季孫私黨吾不信也陸粲曰
許者季氏之孚也始則陽為正言以微立異同繼而
曰許請去之則其本情著矣自昔強臣欲除異己者未始不
有奸人左右之是故臧孫奰怒東門遣陽畢造謀欒逞族陳
豹獻佞闞止誅卒皆以闕翦公室而潛移國命吁可畏哉
成公
元年為齊難故作丘甲
袁黃曰周禮鄉遂之民以五起數一家出一人為兵
萬二千五百家為鄉故萬二千五百人為軍六軍凡
七萬五千人都鄙之民以四起數七家出一人為兵
王畿千里六十四萬井出車萬乘萬乘凡七十五萬
人大國三軍千乘凖此計之自晉惠公作州兵則二
千五百家成一軍而一鄉一軍之法廢矣魯成公作
丘甲則一丘十六井出一乘而一甸一乘之法亡矣
按此說丘甲依杜氏注胡氏非之說州兵亦與注
疏不合姑存之備考
二年辭請曲縣繁纓以朝
注曲縣軒縣也鄭氏曰樂縣謂鐘磬之屬縣于筍簴
者軒縣去南面避王也其下有判縣去北面又有特
縣縣于東方或階間而已周禮巾車掌王之五路
天子諸侯皆有繁纓之飾鄭氏云樊讀鞶带之鞶今
馬大带也纓今馬鞅也玉路金路象路其鞶及纓皆
以五采罽飾之
卻子使速以徇告其僕曰吾以分謗也
韓非子郤子之言不可不詧也非分謗也韓子之所
斬若罪人則不可救救罪人法之所以敗也法敗則
國亂若非罪人而勸之以徇是重不辜重不辜民之
所以起怨也起怨則國危郤子之言非危則亂不可
不詧也且韓子所斬若罪人郤子奚分焉若非罪人
則已斬之矣而郤子乃至是韓子之謗已成也郤子
曰以徇不足分斬人之謗而又生徇之謗是何言分
謗也昔者紂為炮烙崇侯惡來又曰斬涉者之脛也
奚分於紂之謗且民之望於上也甚矣韓子弗得且
望郤子之得之也今郤子俱弗得則民絶望於上矣
故曰郤子之言非分謗也益謗也且郤子之往救罪
以韓子為非也不道其所以為非而勸之以徇是使
韓子不知其過也夫下使民望絶於上又使韓子不
知其失吾未得郤子之所以分謗者也
桀石以投人
吳澂老子注用兵示弱者謀深敵輕而玩之故勝恃
強者慮淺敵懼而備之故不勝兵法始如處女敵人
開戸示之弱也後如脱兔敵不及拒斯能勝之矣秦
師過周超乘三百竟敗于崤齊兵入晉桀石投人竟
敗于鞌此恃強不勝之驗也
三周華不注
水經注濟水又東北逕華不注山虎牙桀立孤峰刺
天青崖刺發望同點黛山下有華泉左傳逢丑父使
如華泉取飲即此水也留青日札左傳華不注人皆
讀入聲誤也伏琛齊記引摯虞畿服經不作跗得之
言此山孤秀如華跗之注于水太白詩昔我遊齊都
登華不注峰兹山何峻秀綵翠如芙蓉此其證也
韓厥俛定其右
注俛俯也車右被射仆車中故俯安隠之疏言此者
為下丑父與公易位由厥之俯故不覺其易綦母張
蓋助厥定右故並不見之也
丑父寢于轏中
注轏士車疏轏與棧同周禮士乘棧車按丑父寢
轏中以下是叙戰前一夕事蓋丑父卧轏車中擊蛇
肱傷及旦而隠匿之仍為車右故不能推車為韓厥
所及若是戰日方為齊侯車右安得寢于轏車中耶
丑父寢轏之上疑有闕文
丑父使公如華泉取飲
酉陽雜俎華不注泉齊頃公取飲處方員百餘步北
齊時有人以䋲千尺投石試之不窮石出赤如血
齊侯免求丑父三入三出
按齊世家云郤克舍丑父丑父遂得亡歸齊是時丑
父已脫歸齊而齊侯不知故出入晉軍以求之也
楯冒之以入于衛師
愚謂楯所以捍敵者狄卒皆抽戈欲犯齊侯齊侯冒
之以楯而復入于衛師衛師不敢犯故齊侯得免也
杜氏注欠分明
齊侯使賓媚人
疏經書齊侯使國佐如師故知賓媚人即國佐也賓
媚人未詳是何等名號按定九年傳齊侯致禚媚
杏于衛注云三邑在齊西界可證媚乃齊邑媚人邑
大夫時使之接對賓客故云賓媚人耳
盡東其畝
注使壟畝東西行按晉師至齊必渡河經齊之西
境故齊之耕者遷其壟畝于東留西隅以便晉之驅
驅侵注西字衍文耳
物土之宜而布其利
陸粲曰物土之宜猶後傳物土方之物物相也相土
之所宜使之或南或東也杜注播殖之物各從土宜
非是
五伯之霸也
孫復曰周禮九命作伯得專諸侯孟子所謂五霸者
伯也李泰伯持此說顧炎武曰有三代之五伯有
春秋之五伯杜氏左傳注夏伯昆吾商伯大彭豕韋
周伯齊桓晉文是三代之五伯也趙岐孟子注齊桓
晉文秦繆宋襄楚莊是春秋之五伯也二說不同據
國佐對晉人言其時楚莊之卒甫二年不當遂列為
五亦不當謂繼此無伯而定于五也其通指三代無
疑國語祝融能昭顯天地之光明其後八姓昆吾為
夏伯大彭豕韋為商伯莊子彭祖得之上及有虞下
及五伯李軌注彭祖名鏗堯臣封于彭城歴虞夏至
商年七百歲是所謂五伯者亦商時也國佐以前其
有五伯之名也久矣若孟子稱五霸而以齊桓公為
盛則止就東周以後言之如嚴安所謂周之衰三百
餘歲而五伯更起者也然趙氏以宋襄並列
亦未允宋襄求霸不成傷泓以卒未嘗霸也
史記言越王勾踐遂報強吳觀兵中國稱號
五伯子長在臺卿之前所聞異辭然則言春
秋五伯者當列勾踐而去宋襄斯得之矣
愚謂五伯者當以杜預說為正穀梁傳交質
子不及二伯是周時止有二伯也宋襄不成
伯秦穆止霸西戎耳楚莊則以夷猾夏而乃
與桓文並列哉孟子注所云五霸乃俗儒陋
說杜氏注五霸本於應劭風俗通當以此為
定論
公會晉師于上鄍
陳傅良曰傳言四卿要公故不書上卿之會杜云史
闕非
司馬司空輿師侯正亞旅皆受一命之服
按周禮大夫再命此司馬司空皆一命者春秋之時
其事異于周禮故大夫一命
用蜃炭
疏周禮掌蜃掌共闉壙之蜃鄭注以蜃禦濕也又掌
炭掌灰物炭物之徵令劉炫云用蜃炭者用蜃復用
炭也
是天子蠻殺御叔弑靈公戮夏南出孔儀喪陳國
列女𫝊夏姬美好無匹内挾伎術老而復壯三為王
后七為夫人公卿爭之莫不迷惑失志姚寬曰徵舒
弑靈公姬當四十餘歲乃魯宣十一年至巫臣竊以
逃晉又相去十餘年後又生女嫁叔向計其年六十
餘矣而尚能有孕姬凡九為寡婦當之者輒死宇文
士及粧臺記序云春秋時有晉楚之諺曰夏姬得道
雞皮三少
彭名御戎蔡景公為左許靈公為右
疏此王車雖行王身不在故不立戎右使御者居中
令蔡許二君居王車上當左右之位若夾衛王然
卿不書匱盟也
陳傅良曰傳釋六國之大夫皆書人以其從楚也
按匱乏也于文反正為乏
未有職司于王室
林注鞏朔為上軍大夫名位卑微未達于王室按
大國三卿其二卿命于天子觀此語則當時周禮尚
未全廢
三年次國之上大夫(至)下當其下大夫
永嘉徐氏曰此臧宣叔之言禮記王制刺取為說蓋
春秋時士大夫以為大國之卿當小國之君藉口周
制如此故每以臣而敵君偃然主盟會而不辭于是
垂隴之會三國之君在焉而士縠專之新城之盟七
國之君在焉而趙盾專之未幾而棐林之師以四國
之君令晉大夫而敵齊侯湨梁之盟以大夫而傲其
君皆始于大國之卿當小國之君之說也而君臣之
分紊矣國雖有大小君臣之分豈可紊哉左氏所言
乃當時之失周初班爵五等必不然
君為婦人之笑辱也
宣十七年傳郤克徵會于齊頃公帷婦人使觀之郤
子登婦人笑于房獻子怒先歸謀伐齊注跛而登
階故笑之穀梁𫝊蕭同叔子處臺上而笑之
五年山有朽壤而崩
壤國語作壊按壤壊二文相近故有譌然說文釋崩
亦曰山壊也
六年說欲襲衞伯宗曰不可
葉夢得曰傳文與經絶不類晉伯宗為主帥不應不
見于經且夏陽說合衛師侵宋而反欲侵衛亦首尾
自相戾合依經文
沃饒而近盬
注盬鹽也猗氏縣鹽池是說文盬河東鹽河東鹽池
袤五十一里廣七里周百一十六里盬雖是鹽獨此
池之鹽名為盬也周禮作苦鹽直用不凍治散鹽䰞
之
其惡易覯
傅遜曰惡即下汾澮以流其惡之惡杜以為疾疹字
同訓異何也據獻子言沉溺重膇之疾猶在墊隘之
後不應于此遽云其疾易成又按爾雅訓覯為見其
惡易見言水淺故垢穢易見耳
民愁則墊隘
陸粲曰墊隘孔疏言地之下濕狹隘此正訓也或疑
此傳文有誤當作易覯則墊隘墊隘則民愁于文理
為順
近寳公室乃貧
林注國近寳則民皆逐末而不務本貧富不等富者
不可增稅貧者易致流亡公室所由以貧也按林
解最明盤庚去耿遷殷不取沃饒之利亦此意
以申息之師救蔡
一統志今汝寧府信陽縣古申伯國唐為申州春秋
時為息侯國林之竒曰楚以申息為經營中國之
本故三軍二廣不常出大抵用申息之師僖二十五
年以申息之師戍商密二十八年敗城濮曰其若申
息之老何成六年以申息之師救蔡其後囊瓦敗申
息之師于桑隧昔宣王之世申伯實以王舅為南國
之屏翰所以扞城王室秦漢之時南陽為要地故楚
有圖北方之志其君恒居于申大合諸侯亦在焉
武子曰善鈞從衆
陳禹謨曰夫人三為衆固也如以常情論莫衆于八
人而三人為少不欲戰者三人而惟是之從不幾違
衆乎不知此正其善從衆也蘇子曰從衆者非從其
口之所欲言而從其心之所不言而同然者是真從
衆也武子得之矣鄢陵之役不欲戰者惟范文子而
郤至不能從卒以貽其内憂彼蓋知從衆而不知從
善也
七年以兩之一卒適吳舍偏兩之一焉
注司馬法百人為卒二十五人為兩車九乘為小偏
十五乘為大偏蓋留九乘車及一兩二十五人令吳
習之邵寳曰言一卒必曰以兩者謂乘車之卒也
巫臣以車卒百人適吳故曰兩之一卒于其中舍二
十五人于吳偏偏法也兩之一一兩也傅遜曰如
杜解則卒大于兩傳當言卒之一兩不當言兩之一
卒也下偏兩之一傳當言偏兩皆一不當言偏兩之
一矣今順文觀之則所云兩者即車也漢書注輪轅
兩兩而耦故曰兩詩所云百兩孟子所云三百兩非
指二十五人為兩也楚廣之制車用百人故云以兩
之一卒其云舍偏兩之一者蓋車之半邊為偏每偏
有二兩共五十人今留二十五人非偏兩之一而何
若泥司馬法之偏兩便難解矣孔氏疑傳文有誤
今從傅說文義似順而于二十五人為兩之解亦可
通
教吳乘車
玉海陳祥道曰古之用兵也險野人為主易野車為
主險野非不用車而主於人易野非不用人而主於
車車之制動則足以衝突止則足以營衞將卒有所
芘兵械衣裝有所齎鄭魚麗之陳先偏後伍伍承彌
縫邲之戰楚君之戎為二廣廣有一卒卒偏之兩楚
巫臣以兩之一卒適吳舍偏兩之一焉考之周禮五
伍為兩四兩為卒司馬法二十五人為兩百人為卒
卒兩則人也偏則車也杜預云十五乘為大偏九乘
為小偏其尤大者有二十五乘之偏則鄭魚麗之偏二
十五乘之偏也楚二廣之偏十五乘之偏也巫臣所
舍之偏九乘之偏也先偏後伍伍從其偏也卒偏之
兩兩從其偏也先其車足以當敵後其人足以待變
則古者車戰之法略可知也吳利舟檝非得車騎
之用不可通於上國巫臣以此強吳卒亦以此喪吳
蠻夷屬于楚者吳盡取之
林之竒曰楚人禦吳以江故用舟師吳人撓楚以淮
故用車戰吳伐巢伐徐淮西也入州來淮北也吳楚
爭淮自此始自雞父之師一敗而吳得入州來滅巢
及鍾離矣是則亡郢始于入淮
八年晉討趙同趙括武從姬氏畜于公宫
注莊姬晉成公女趙朔妻朔盾之子也疏史記趙朔
娶晉成公姊為夫人按傳趙衰嫡妻是晉文公女若
朔妻成公姊則亦文公女父之從母不可為妻且文
公之卒距此四十六年莊姬此時尚少不得為成公
姊也賈服先儒皆以為成公女故杜從之史記又稱
屠岸賈有寵靈公此時為司寇追論趙盾弑君之事
殺趙朔趙同趙括而滅其族按成二年傳鞌之戰欒
書將下軍則于時朔已死矣同括為莊姬所譛至此
年見殺趙朔不得與同括俱死也是時晉君明諸臣
強無容有屠岸賈輒厠其間如此專恣又說云公孫
杵臼取他兒代武死程嬰匿武山中居十五年因晉
侯有疾韓厥乃請立武為趙氏後與左氏違背馬遷
妄說不可信也愚考左𫝊原屏之殺實莊姬為之
非由屠岸賈也且莊姬畜子武于公宫則武無亡匿
之事矣莊姬既畜武而朔客程嬰又持其子匿山中
將有二趙武乎只此一端史記之謬顯然若夫莊姬
之非成公姊趙朔之不與同括偕死孔氏疏已辨之
矣又考趙武朔之子也趙朔之死經傳不載史記晉
景公三年屠岸賈追討趙盾弑君之罪攻趙氏于下
宫殺朔朔妻有遺腹走匿公宫此當是實傳云武從
姬氏畜于公宫以其田與祁奚乃追序殺朔時事不
在討同括時也不然莊姬譛殺同括與朔何與而乃
誅及其子乎王樵曰據左傳則趙氏之禍由莊姬
據史則趙氏之禍由屠岸賈其說牴牾不可合余嘗
深考之則屠岸賈弑趙朔自一事也趙莊姬譛殺同
括又一事也觀鄭人追討歸生弑君之罪斵其棺而
滅其族則屠岸賈之事安可謂無乎崔杼弑君崔慶
黨之滅崔慶之族者盧蒲嫳及莊公之嬖人盧蒲癸
王何也屠岸賈亦猶是矣但史記謂同括及嬰同見
殺于下宫之難則傳聞之訛耳至于趙武畜于公宫
則左氏史記脗合蓋朔死于下宫之難盾之系幾絶
而盾之異母弟同括嬰專趙氏之政嬰通莊姬同括
因而逐之然中心未必不出于争權故内則莊姬怨
之而行其譛外則欒郤成之而為之徵趙武之匿始
則虞屠岸賈之害終則以武之尚存必非原屏利故
從姬氏畜于公宫及原屏既死韓厥始言于公而立
之事之本末如此
唯或思或縱也
陸粲曰有思啟封疆者有縱弛不設備者故得兼并
以成大國
勇夫重閉况國乎
按巫臣之為莒慮非愛莒也懼莒之不戒折而入于
楚也觀明年楚遂入莒可見
九年稱太子抑無私也
疏稱太子少小之事以明己之至誠無所私也
十年居肓之上膏之下
注肓鬲也心下為膏杜注本賈逵之說傅遜曰考
素問刺禁論鬲肓之上中有父母楊上善曰心鬲上
為肓心為陽父也肺為隂母也愚謂鬲者隔也自鬲
以上皆心肺潔清之屬自鬲以下皆腸胃汙濁之屬
故晉人言酒有鬲上鬲下之分是心在上鬲在下固
已而心下有微脂為膏鬲上有薄膜為肓素問痺
論云熏于肓膜注云肓膜謂五臟之間鬲中膜也此
正與心下之微脂相對者二豎居膏肓之上下則于
腑臟略無所係為至虚之處非經絡所關故攻之不
可達之不及藥不至焉也今韻書釋肓皆云心上鬲
下其謬甚矣
饋人為之
為之注疏讀如字言治麥食也
十一年聲伯以其外弟為大夫而嫁其外妹于施孝叔
按此外弟外妹是謂出母之子女先嫁管子夷所生
者與舅之子曰外兄弟不同氏族考魯惠公之子
尾字施父其孫以為氏又有少施氏愚按禮記有少
施氏孟子有孟施舍即此施氏也趙岐孟子注孟姓
施發語辭本誤而集注因之失之未考也
十二年盟于宋西門之外
按此傳與經不合疑傳文有誤劉原父王方麓已辨
之詳集說
金奏作於下
金奏肆夏本天子享元侯之樂而又作之于地下無
禮甚矣
故詩曰赳赳武夫公侯腹心
按舉詩之正以駮亂義詩言治世則武夫能合德諸
侯外為扞城内制其腹心陸粲曰所引二詩分屬
治亂上文云及其亂也略其武夫以為腹心股肱爪
牙即繼之以此詩則所謂公侯腹心者非治世之美
詞矣古人引詩大率斷章取義杜亦云春秋傳引詩
不與今說詩者同此乃為舉詩之正以駮亂義得毋
與前指異乎愚謂杜此注全與引詩意相反恐是
下文天下有道三句注語誤置之此耳疏晉楚世
為仇敵嘗有相害之心故郤至言世治則自守世亂
則相侵以答一矢相加遺之語
十三年殄滅我費滑
注滑國都于費今緱氏縣括地志緱氏故城古費城
在緱氏縣東南二十五里即滑國顧炎武曰春秋
時有兩費其一成十三年殄滅我費滑注云滑國都
于費今緱氏縣襄十八年楚蒍子馮公子格率銳師
侵費滑蓋秦滅滑後遂屬鄭耳其一僖元年賜季友
汶陽田及費齊乘云費城在費縣西北二十里魯季
氏邑按隠元年已有費伯字庈父豈即此費後以之
封季友歟
白狄及君同州君之仇讐而我之昏姻也
注季隗廧咎如赤狄之女也白狄伐而獲之納諸文
公陸粲曰經傳書赤狄白狄皆標其號文公所奔
之狄傳不言赤白此杜臆說耳孔氏云未必晉于白
狄别無昏姻
獲秦成差及不更女父
注不更秦爵疏此傳有不更女父襄十一年有庶長
鮑庶長武春秋之世已有此名蓋後以漸增之商君
定為二十非商君盡新作也按秦爵二十等四不
更十左庶長十一右庶長見漢書春秋之時秦楚皆
不從周制故官名與諸國不同
十四年先君宗卿之嗣也
疏世本孫氏出于衛武公至林父八世
春秋之稱微而顯
只言春秋之善所以可稱者云耳非杜氏權衡之說
讀左日鈔卷五
