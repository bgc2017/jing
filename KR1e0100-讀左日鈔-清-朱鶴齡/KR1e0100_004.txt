讀左日鈔卷四
吳江朱鶴齡撰
三十四年秦師輕而無禮
疏服虔云無禮謂過天子門不櫜甲束兵而但免胄
吕氏春秋說此事云師行過周王孫滿曰過天子之
城宜櫜甲束兵左右皆下必古有此禮
以乘韋先牛十二犒師
弦高以犒師誑秦使鄭有備十二年足當數萬師矣
考淮南子弦高後不受鄭伯之賞而逃春秋時一異
人也又考吕覽鄭賈人弦高奚施將西市于周道過
秦師曰嘻師所從來遠此必襲鄭遽使奚施歸告乃
矯鄭伯之命以勞之傳紀弦高而不及奚施何耶
晉敗秦師于殽獲三帥以歸
唐順之曰秦為西州大國又晉之婚姻也晉之克楚
也得策于結秦而晉之不競于楚也失策于讐秦自
殽之役而秦晉相讐殺者歴四五世戰彭衙戰河曲
積十餘戰而不解是晉人自失一強援自生一強敵
失一強援則其氣力不完強敵伺近則其勢不暇於
略遠故晉霸之衰而楚益横者殽之役實然說春秋
者乃曰殽之役春秋許晉襄繼霸吾不知也
與晉師夾泜而軍
孫武子欲戰者無附於水而迎客張預曰我欲逆戰
近水迎敵恐其不得渡我不欲戰則阻水拒之使不
不能濟楚子上與晉陽處父夾泜水而軍子上退舍
欲令晉師渡懼處父半濟而擊之也然卒皆不戰而
歸則兩將皆恇怯也按韓信銚期(銚期見後漢書)皆以背
水戰而勝則兵法所禁附水迎客又不必泥
葬僖公緩作主非禮也
劉敞曰緩字屬下句杜以屬上句非也僖公以十二
月薨明年四月葬凡五月不得云緩杜以文二年冬
傳云襄仲如齊納幣禮也故欲遷僖公之葬于十一
月則除喪在二年十一月而納幣在十二月乃與傳
合獨不顧作主非禮也之句無所繋乎以下事當
皆繫文公二年簡編倒錯在此趙汸曰長歷自隠公
元年至文元年三十四閏大衍歷三十六閏蓋春秋
周歷本差後世追算又互有得失杜氏惟據長歷釋
經遂以此年十二月所書四事皆為十一月亦固矣
卒哭而祔
疏雜記云士三虞大夫五諸侯七凡諸侯之喪葬而
虞從是以後間日一虞七虞之後明日而卒哭謂之
卒哭者前此哭無時是後惟朝夕哭耳
祔而作主
文二年公羊𫝊主者曷用虞主用桑練主用栗疏
左氏惟言祔而作主主一而己非虞練再作公羊之
言不可通于此也
烝嘗禘于廟
其在廟則時祭皆如舊疏鄭玄解禮三年一祫五年
一禘杜解左傳都不言祫者以左傳無祫語則禘祫
正是一祭故杜以審禘昭穆謂之曰禘明其更無祫
也釋天云禘大祭也則祭無大于禘者若祫大于禘
禘焉得稱大乎趙汸曰朱子云左氏烝嘗禘于廟
與王制喪三年不祭者不合今按喪不貳事貳則忘
哀必無釋喪服而衣祭服之理或是大臣攝行亦無
文可據東遷禮失喪祭尤甚如襄十六年春葬晉悼
公傳言改服修官烝于曲沃皆是當時之事非必周
制則然杜氏遂據為諸侯卒哭以後時祭不廢之證
非也
文公
元年於是閏三月非禮也
疏漢書律歷志云文公元年距僖五年辛亥二十九
歲是歲閏餘十三閏當在十一月後而在三月故𫝊
曰非禮也志之所言閏當在此年十一月後今三月
已即閏是嫌閏月太近前也杜以為僖三十年閏九
月文二年閏正月故言于歷法當在僖公末年誤于
今年置閏嫌置閏太近後也杜為長歷置閏疏數無
復定準惟勘經傳上下年月以為長歷若日月同者
則數年不置閏月若日月不同須置閏月乃同者則
未滿三十二月頻置閏所以異于常歷
履端于始舉正于中歸餘于終
林注謂以十一月一日子初一刻冬至為歷首日
月之行有遲速必分為十二月舉中氣以正月每
月各餘一日歸之于終積成一月而為閏
古者越國而謀
林氏註謂陳侯耻于衛之受屈使之報伐示強以冀
獲免則謀不于近而于遠合古者越國而謀之道凌
稚隆曰陳為衛謀亦曰強為善以敬事大國可爾乃
使報伐以益晉之怒而復執孔達以求成焉謬亦甚
矣何貴乎越國而謀哉
諡之曰靈不瞑曰成乃瞑
疏桓譚以為自縊而死其目未合尸冷乃瞑非由諡
之善惡
穆伯如齊始聘焉禮也
劉敞曰左氏見當時諸侯廢喪而聘推以為禮杜氏
見左氏有得禮之言遂推以當喪而吉皆反經越禮
不可以教後世趙汸曰古者吉凶不相干故三年之
喪不祭而何聘問之有
二年不登于明堂
疏鄭玄以為明堂在國之陽與祖廟别處賈逵盧植
蔡邕服虔等皆以祖廟與明堂為一故杜從之趙汸
曰是明堂中有祖廟豈可以祖廟訓明堂乎按勇
則害上不登於明堂二語出汲冢周書大匡解
以其屬馳秦師死焉
吕祖謙曰狼瞫怒先軫不知其勇而死于秦師所以
彰軫之不知人也名則忠晉意實愧軫
書不時也
注過葬十月故曰不時何休曰禮作練主當以十
三月趙汸曰僖公祥練本在元年十二月過兩月
始作主以練祭後期也特書作主則祭不以時可知
傳不言作練主故杜以過葬十月釋之然非也果如
此則自虞後卒哭與祔皆無主几筵十月神無所依
甚非人情當從何氏
書曰及晉處父盟以厭之也
注厭猶損也損謂去處父族氏傅遜曰漢人有厭
勝之術考韻書厭臨也此于我公以尊臨卑事理既
切而勝之之義亦在其中
書士縠堪其事也
注晉司空非卿也以士縠能堪卿事故書疏成二年
傳魯賜晉三帥三命之服司空亞旅一命之服是知
司空非卿趙汸曰晉司空非卿而書于經者列國
尊伯主命春秋辭從主人見晉卑諸侯傳謂堪其事
非也愚按士縠必是晉卿啖氏謂既命之卿例書名
不論堪與不堪是也司空或其兼官蓋以卿而下領
司空之職耳
躋僖公逆祀也
按公羊縠梁及魯語皆謂逆祀者顛倒其南北昭穆
之位孔氏不從其說漢晉唐宋禮官之議皆以兄弟
不相為後不得為昭穆斯不易矣趙子常反祖述公
穀魯語而極辨孔說之非何耶辨詳集說
廢六關
注塞關陽關之屬凡六關所以禁絶末游而廢之
家語作置六關注謂文仲置關以稅行者故為不仁
祀爰居
魯語海鳥曰爰居止于魯宋門之外三日臧文仲以
為神命國人祀之爾雅爰居一名雜懸樊光云似鳳
凰莊子魯侯御而觴之于廟奏九韶以為樂具大牢
以為膳鳥乃眩視悲憂三日而死
卿不書為穆公故尊秦也
趙汸曰書存秦誓如詩錄秦風與修春秋事體不同
左氏尊秦蓋當時流俗之論汪克寬曰穆公雖嘗
悔過不能改過何德可尊而崇之歴考自入春秋以
來外兵非君將皆稱人即前此晉以三國伐許與明
年五國伐沈皆不書大夫姓氏是崇何德哉春秋于
人之一字其貶與否終無定論朱子謂不當以一字
褒貶求聖人之意正此類也
襄仲如齊納幣禮也
葉夢得曰諸侯娶元妃固有時而左氏以即位為節
尤見其妄
三年取王官及郊
括地志王官故城在同州澄城縣西北六十里南郊
故城在縣北十七里又有北郊故城西郊古城
自茅津濟
括地志茅津在陜州河北縣西二十里太陽縣也渡
河自茅津南渡河也
王叔桓公晉陽處父伐楚以救江
趙汸曰不以救江累王室故没王叔不書且明征伐
在大夫譏不及王叔也孔氏云王叔文公不知何王
之子字叔遂以叔為氏桓公是其子王叔陳生是其
後也
四年為賦湛露及彤弓
疏諸自賦詩以表己志或全取一篇或止歌一章未
有頓賦兩篇者其使工人歌樂各以三篇為斷如享
元侯則歌肆夏樊遏渠兩君相見則歌文王大明緜
燕賓客羣臣則歌鹿鳴四牡皇皇者華是也魯時樂
人歌此二篇不知欲示何意
五年王使榮叔來含且賵召昭公來會葬禮也
劉敞曰庶子為君為其母無服不敢貳尊者也妾母
稱夫人王不能正而又使公卿會葬何禮之有
楚子燮滅蓼
按滅六見于經而滅蓼不書蓋有告有不告也一統
志六在今壽州蓼在今霍丘縣俱屬鳳陽府
臯陶庭堅
按史稱八愷有庭堅杜以為臯陶字孔氏疏謂本于
鄭玄論語注不知鄭得之何書馬永卿曰若庭堅即
臯陶文仲不應連言之似是兩人羅泌云六臯陶之
後蓼庭堅之後
寗嬴從之
注嬴逆旅大夫晉語說此事云舍于逆旅寗嬴氏
稱邑氏故知大夫
六年陽處父至自温改蒐于董易中軍
注易趙盾為帥按趙盾之才本非射姑所及然處
父遽易其中軍以與之則專擅極矣于此見其剛而
陵人所以不免于禍
以子車氏三子奄息仲行鍼虎為殉
史記秦武公之葬從者六十六人至穆公用百七十
七人子車氏三子與焉正義引應劭云穆公與羣臣
飲酒酣公曰生共此樂死共此哀于是奄息仲行鍼
虎許諾及公薨皆從死愚按三艮之死穆公命之故
黃鳥詩序不刺康公而刺穆公以其不能革西戎之
俗左氏亦罪穆公收其良以死難以在上也李衛公
以徒死責三良東坡亦云然吾未敢信為定論
趙孟曰立公子雍
愚謂趙盾執國柄以晉之多難而欲立長君此社稷
之謀也然非得襄公之命不可襄公賢君也當公臨
没屬太子于盾之時使盾頓首榻前而以公子雍為
請公未必不從即不從與諸大夫以死爭之可也及
公殁而更議立君既迎雍于秦旋復背之揆之理勢
俱不可行靈公雖立能無與盾相猜忌乎異日嗾獒
之難所從來遠矣仁山金氏云太子幼立公子雍為
攝主亦先王之法春秋初固有之此亦一說
七年先蔑將下軍
傅遜曰先蔑既奉命如秦下文云先蔑奔秦則歸晉
明矣歸而將下軍乃在國為國之義既復奔秦則以
不與立靈公故也趙子常疑傳文有誤過矣愚謂春
秋通例凡諸國之臣自内奔外者無不書出奔經書
晉先蔑奔秦不言出則非自内而出甚明傳言秦送
公子雍于晉下又言晉敗秦師于令狐先蔑奔秦士
會從之令狐在今蒲州已入晉地秦送公子雍至此
晉潛師敗之二人遂奔秦則是蔑在秦軍中未嘗歸
晉也傳言先蔑將下軍者據正義云諸言御戎為右
多屬君步招戎津始以逆雍出軍此擬為雍之御石
也改立靈公御戎猶在職然則蔑之將下軍恐亦是
舊職時猶聲言逆雍故仍其名而以他卿攝之如悼
公時新軍無帥使其什吏率卒秉官屬以從下軍之
類也如此說既不失經義而于傳文亦可通
先人有奪人之心
張預曰心者將之所主也治亂勇怯皆生于心善制
敵者撓之而使亂激之而使惑迫之而使懼彼之心
謀可奪傳曰先人有奪人之心謂奪其本心之謀也
不書所會後也
按經書公會諸侯晉大夫盟于扈則是公未嘗不與
會但其至比之諸國為後耳說者多疑傳妄辨詳集
說
謂之德禮
按郤缺欲趙孟以德懷衛其引夏書九功意只重歌
字耳言所行合宜有德有禮則人皆樂而歌之此與
財用之節生民之命何涉杜注可刪
八年歸匡戚之田于衛
按一統志匡城在大名府長垣縣西南一十五里戚
城在開州城北七里春秋時皆衛地相去百五十里
此蓋晉先且居伐衛時取戚田而并取匡田故今以
還衛傳不及匡者史文略爾杜氏云匡本衛邑中屬
鄭今晉令鄭還衛此大誤也杜以元年衛孔達侵鄭
伐緜訾及匡為即此匡故云然不知匡地有二孔達
侵鄭伐匡此河南之匡注云在潁川新汲縣東北定
六年公侵鄭取匡是也歸匡戚之田于衛乃河北之
匡論語子畏于匡是也杜謂匡衛邑中屬鄭既是衛
地之匡鄭安能越河而有之耶一統志匡城一在
睢州城西三十里一在長垣縣西南十五里皆云孔
子畏匡處按史世家云孔子去衛將適陳過匡匡人
止之去即過蒲月餘反乎衛徐廣曰長垣縣有匡城
蒲鄉盖匡與蒲戚至近匡人止孔子必非睢州城
西之匡城也古今地名相同者甚多一統志每混載
不可不考
復致公壻池之封
注公壻池晉君女壻按定五年傳吳及楚戰于公
壻之谿注公壻楚地名疑公壻池本楚人奔晉因地
為氏者池其名也晉先取衛地封池今仍以歸衛又
文十七年傳晉趙穿公壻池為質于鄭穿乃晉君壻
也若如杜解其文當以公壻趙穿及池為句矣
自申至于虎牢之竟
注申鄭地陸粲曰申至虎牢皆鄭地何緣乃以歸
衛考服虔以為致之于鄭劉炫從其說以規杜杜于
上年云為晉歸鄭衛田張本而此云今并還衛立文
不明孔疏強解義終難通愚按注云今并還衛是釋
上文公壻池句下以申與虎牢皆鄭地則還鄭自明
故不復言鄭耳後人自誤以二句連讀非杜注有誤
秦人伐晉取武城
括地志武城一名武平在華州鄭縣東北十三里
皆昭公之黨也司馬握節以死故書以官
趙匡曰大夫二卿之死此殺昭公之漸也四人皆忠
于公而左氏謂之黨何謬耶按周官惟守邦國都鄙
及出使有節六卿居官者未聞其有節也啖氏曰傳
此二人不失節故誤節義為符節耳愚按周禮掌節
云守邦國者用玉節此司馬司城以事在官蓋執玉
節耳趙說非
九年晉人殺箕鄭父士縠蒯得
趙汸曰傳箕鄭先士縠經士縠先箕鄭者經以殺之
先後傳以位次序列傳蒯得居下知其以位次也
秦人來歸僖公成風之襚
此追襚也成風之没至是五年矣按禮記衛將軍文
子之喪既除喪而越人來弔子游善之是古有以服
終來弔者也
十一年敗狄于鹹獲長狄僑如
注僑如鄋瞞國之君蓋長三丈獲僑如不書為夷狄也
疏穀梁傳長狄瓦石不能害叔孫得臣射其目身横
九畝斷其首而載之眉見于軾魯語所云十倍僬僥
氏之長者故杜云蓋長三丈蓋者疑詞愚按鄋瞞乃
長狄國名在諸狄中自為一種是時狄驅之以侵齊
魯適為得臣所獲于法自不得書下云鄋瞞由是遂
亡蓋長狄之種絶而狄之強如故故十三年又出而
侵衛也趙子常以鄋瞞為狄國名而長狄又服屬于
鄋瞞詳考上下文便知其謬又按魯語防風氏漆姓
在虞夏商為汪芒氏於周為長狄氏今曰大人則鄋
瞞即防風氏之後是時長狄種絶而云今曰大人者
言當時呼在前長狄為大人未必其時有之
富父終甥摏其喉以戈殺之
疏考工記戈之長六尺六寸耳得及長狄之喉者兵
車之法三人共乘魯宋與長狄之戰車皆四乘改其
乘必長其兵謂之戈蓋形如戈也
皇父之二子死焉
注皇父與穀甥及牛父皆死故耏班獨受賞按傳
不言穀甥牛父之死注增傳所無榖甥牛父果死賞
何獨不及乎即皇父二子死亦應有賞傳不及載耳
齊襄公之二年
注榮如以魯桓十六年死至宣十五年百有三歲其
兄猶在陸粲曰史記魯世家引此傳文作齊惠公
之二年又齊世家云惠公二年長狄來王子城父攻
殺之十二諸侯年表亦于齊惠公二年書王子城父
敗長狄三文皆同按齊惠之二年即魯宣之二年也
在晉滅潞之前僅十三年耳此傳以惠公為襄公蓋
傳寫之誤杜因有是說失之不考也
十二年不書地尊諸侯也
謂尊以為諸侯故次其竊邑之罪此傳大非春秋之
義趙伯循有辨見集說
襄仲辭玉
傅遜曰聘義云已聘而還圭璋蓋聘終則還玉禮之
常今于聘禮方行而襄仲辭之是不欲與秦為好也
時晉主夏盟魯晉方謹術言將伐晉故襄仲畏晉而
而拒之
乃皆出戰交綏
司馬法古者逐奔不過百步從綏不過三舍注曰綏
者御車之索古者以綏為退軍之名從人退還之軍
不過九十里左傳晉趙盾命三軍皆出與秦戰交綏
注軍退為綏蓋秦晉皆有備各防其失不戰而兩退
故曰交綏
胥甲趙穿當軍門呼曰
陳禹謨曰兵法不知軍之不可以進而謂之進不知軍
之不可以退而謂之退是謂縻軍臾駢欲深壘固軍
以老秦師知不可進也而趙穿以其屬出臾駢知秦
師將退欲薄諸河以取之知不可退也而趙穿以薄
人於險為無勇縻軍之罪其容逭乎
十三年守桃林之塞
注桃林在弘農華隂縣潼關疏桃林之塞在南河之
南遠處晉之南境從秦適周乃由此路使詹嘉守此
塞者以秦使西乞聘魯應更交餘國慮其要約外援
東西圖已故使守此扼塞斷其往來之道也
繞朝贈之以策
注策馬撾傅遜曰孔疏引服虔云策書策也文心
雕龍云繞朝贈士會以策子家與趙宣以書亦用服
說愚謂朝知士會有歸志與秦伯言留之而不克故
贈之以策使之策馬以歸示已知其情也故曰子無
謂秦無人
其處者為劉氏
疏處秦為劉氏未知何意言此討尋上下其文不類
明帝時賈逵上疏云五經中無證圖讖明劉氏為堯
後者而左氏獨有明文竊謂左氏先未顯于世先儒
藉此以求道通故引之以為證耳
十四年王叛王孫蘇
王應麟曰王貳于虢王叛王孫蘇此左氏之失也通
鑑書燕叛齊而大事記非之書蜀漢寇魏而綱目非
之書晉叛梁而讀史管見非之况天子之于其臣乎
請葬弗許
注請以卿禮葬王錫爵曰請葬請歸葬于魯地非
以卿禮葬也觀後𫝊云許之又云葬視共仲則歸魯
甚明
單伯如齊請子叔姬
按此單伯與莊元年單伯皆魯大夫杜氏以為周卿
士非也辨見集說
十五年其官皆從之
劉敞曰左氏其官皆從之(云云)非也周之禮經諸侯
相聘其使介有常數矣不聞其官皆從以為古典也
魯人以為敏
陸粲曰華耦自以罪人之後不敢辱大禮則曷不于
其君之使之也而辭諸既受命以出矣方親暴其先
人之惡于鄰國是言也負販者猶嗤之乃以為敏乎
諸侯五年再相朝
劉敞曰周官六年五服一朝不得于諸侯亦五年一
朝也大行人之職曰諸侯邦交歲相問殷相聘世相
朝此為得中趙汸曰曹伯文十一年來朝至十五
年再來偶合五年之數𫝊遂以為古制由未見周禮
耳
卞人以告
疏治邑大夫例呼為人孔子父為鄹邑大夫謂之鄹
人是也
帷堂而哭
按雜記朝夕哭則不帷聲已怨敖從莒女故不視其
喪以帷自蔽于堂而哭
凡諸侯會公不與不書
趙匡曰凡諸侯之會公不與而列會者非一左氏之
說非也按扈之盟罪晉故不書諸侯辨見集說
十六年自廬以往振廪同食
玉海自廬振廪為襄之中廬而說者以合肥為廬失
之矣
先君蚡冒所以服陘隰也
注蚡冒楚武王父疏楚世家云蚡冒卒弟熊達殺蚡
冒子而代立是為武王與杜異陘即陘山見一卷
為賈之謀在出師以弱為強也師叔之謀在驕敵
以強為弱也皆得兵法之深
公孫壽辭司城請使意諸(壽子)為之曰雖亡子猶不亡族
馮時可曰異哉公孫壽逃其難又將賴其寵遠其身
又將懷其禄夫君之有官以庇國也非以庇族也且
子為身貳去身之貳而曰以亢吾宗宗可亢乎壽
蓋曰吾免於死而無失世官吾庸多矣子於何有嗚
呼斯所謂人之無良也夫
不能其大夫至于君祖母
按哀十六年𫝊蒯瞆告周公云蒯瞆得罪于君父君
母謂母為君母則祖母為君祖母矣
夫人王姬使帥甸攻而殺之
注帥甸郊甸之帥疏周禮載師以公邑之田任甸地
帥甸者甸地之帥當是公邑之大夫也按左氏載
昭公被殺之由多不可信辨詳集說
十七年鄭子家使執訊而與之書
陸粲曰執訊者執其通問之人而與之以書也
增韻執留也必非拘執之執
夷與孤之二三臣
疏孤蓋鄭伯對晉之辭歸生因即以言其君也
鹿死不擇音
陸粲曰注以音為蔭未之前聞疏引服虔解云鹿得
美草呦呦相呼困迫不暇復擇善音急之至也莊子
獸死不擇音與此同
鋌而走險
韻會□鹿走貌通作鋌引左傳鋌而走險或曰考工
記冶氏為殺矢刃長寸圍寸鋌十之注箭足入槖中
者也此蓋言鹿中箭足走險避之
殺而埋之馬矢之中
注史畏襄仲不敢書殺惠伯王樵曰叔仲惠伯叔
牙之孫叔彭生也襄仲之邪謀行父得臣皆帖耳順
命獨惠伯爭之不克則死之無愧大臣之義矣獨經
不書為可疑或謂不發襄仲之謀令君及禍故不書
者謬也時逆臣當國言一出口即死奚自而發其謀
乎胡康侯謂惠伯死非君命故不得以死節書亦非
也傳曰以君命召之杜氏注君命子惡命也惠伯是
時必未知子惡見殺聞君有命安得逆料其詐而弗
入乎左氏但言襄仲欲立宣公叔仲不可而其說未
詳成十五年公羊傳云文公死子幼公子遂謂叔仲
惠伯曰君幼如之何願與子慮之叔仲惠伯曰吾子
相之老夫抱之何幼君之有公子遂知不可與謀退
而殺叔仲惠伯弑子赤立宣公此可補左氏之闕
愚謂子惡之弑史既諱之則惠伯之殺史亦隠之而
不書矣非必以畏襄仲之故史既不書夫子亦安得
而追筆之耶
十八年季文子使大史克對曰
必使大史對者以其知古今典故也真德秀曰行父
歴數莒僕之惡當矣不知襄仲弑適立庶其惡近在
目前而不能正反與之先後如齊以求昏與會而定
其位焉是陷身于盗賊之黨而不自知也何獨于一
莒僕不少假借乎或曰行父特托莒僕以劫持宣公
耳
在九刑不忘
注九刑之書今亡按傳曰周有亂政而作九刑
高陽氏有才子八人
王應麟曰古者以德為才十六才子是也如狄之豐
舒晉之知伯齊之盆成括以才稱者古所謂不才子
也
謂之渾敦
按山海經神異經吕氏春秋諸書所記渾敦窮竒檮杌
饕餮俱惡獸名服虔說已如此杜氏以字義釋之非也
宣公
元年尊夫人也
按遂不書公子乃一事再見之例非尊夫人之謂辨
詳集說
皆取賂而還
注文十五年十七年二扈之盟皆受賂愚按傳言皆
者蒙上文先受宋賂後又受齊賂也杜氏注不及齊
于文義有漏况文十七年盟扈無取賂之文
宣子驟諫而不入
金履祥曰驟者急也數也趙宣子當國輔幼君不為
之置賢師傅及有過而爭之于口舌之間此宣子之
失也况進諫之道有直有微有諷有譎今不能盡其
術而徒以強諫求勝其君雖中主猶難堪之况靈公
乎其不入宜矣
二年文馬百駟
注畫馬為文四百匹丘光庭曰文馬馬之毛色有
文采者愚謂後世剪馬鬛為三花五花文馬殆即此
類若云畫馬為文何足貴乎
華元為植
注植將主也按周禮大司馬大役屬其植注植為
部曲將吏故此注云將主謂將領主作監帥者也即
後代將作大匠之將
趙穿攻靈公于桃園
邵寳曰穿知有盾而不知有君雖無令甚于有令也
蓋盾之專久矣靈公之立非盾意也鞅鞅非少主臣
盾宜有之穿從其意而行大事以為盾必不我討也
不然則穿也烏乎敢
越竟乃免
林注杜氏以為越竟則君臣義絶可以不討賊遂致
議者紛紛或疑非孔子之言愚按此當言出奔他國
則弑在出奔之後可免弑君之名非謂越竟而反可
不討賊也葉夢得曰弑君天下之大惡使其與聞
乎故雖在四海之外無所逃安取乎越竟使不與聞
雖在朝如晏子誰能責之
宣子使趙穿逆公子黑臀于周而立之
趙汸曰于此見趙盾與穿志同逆新君不使他人而
使穿者欲免穿于討也
為之田以為公族
注為置田邑以為公族大夫孔晁注國語云公族
大夫掌公族及卿大夫子弟之官是卿之適子屬公
族也
旄車之族
注旄車公行之官疏公車必建旄謂之旄車
使屏季以其故族為公族大夫
注盾以其故官屬與屏季使為衰之適傅遜曰故
族非官屬也蓋以適子為宗宜統其族人故以族人
屬之
三年鄭及晉平
趙汸曰經于夏書楚人侵鄭則鄭之先從晉可知矣
故鄭及晉平不書
鑄鼎象物
史記正義禹鑄九鼎荆山下歴殷至周赧王十九年
秦昭王取九鼎一飛入泗水餘八入于秦傅遜曰禹
鑄鼎事不經見墨子云夏后開命大廉鑄鼎于昆吾
灼龜得逢逢白雲之兆開即啟也
螭魅罔兩
注螭山中獸形魅怪物罔兩水神魯語木石之怪夔
罔兩水之怪龍罔象韋昭注罔兩山精好學人聲而
迷惑人也說文罔兩山川之精物也陸粲曰據魯
語罔兩與罔象有異杜氏以罔兩為水神當是誤作
罔象解耳
四年公怒欲殺子公
方孝孺曰靈公不與子公之羹非吝也特以子公之
笑而言夢為輕已故不與之羹使其夢無徵此兒女
子相詭之恒情爾及子公怏怏染指笑而赦之賜之
以食可也遽欲殺之則太過矣苟知其中懷不軌正
其大罪而誅之亦可也卒不能决以致殺身豈不愚
甚已哉
權不足也
此經權之權觀十年𫝊鄭人討幽公之亂斵子
家之棺而逐其族則子家與弑甚明豈但權之
不足耶辨詳集說中趙汸曰既云懼而從之
是實與其謀矣當從榖梁𫝊中志同舉重之義
為允
凡弑君稱君君無道也稱臣臣之罪也
趙汸曰君雖無道豈臣子所當較臣既弑君亦豈有
無罪者凡弑君或書賊主名或不書主名皆從赴告
傳不知策書從赴之法而妄為之辭故謬至此
及鼓跗著于丁寧
疏車上不得置簨簴以懸鼓故為作跗若殷之楹鼓
也林注跗可以架鼓晉語代備鐘鼓戰以淳于丁
寧丁寧即鉦鄭玄云鉦形如小鐘軍行鳴之以為鼓
節
以貫笠轂
注兵車無蓋尊者則邊人執笠依轂而立以禦寒暑
名曰笠轂疏服虔云笠轂轂之蓋如笠所以蔽轂上
以禦矢也或曰兵車旁幔輪謂之笠轂杜以彼為不
安故改之亦是以意而言差于人情為近耳
五年冬來反馬也
疏大夫以上其嫁皆有留車反馬之禮留車妻之道
也反馬壻之義也禮送女適于夫氏留其所送之馬
謙不敢自安于夫若被出棄示將乘之以歸故留之
也至三月廟見夫婦之情既固則夫家遣使反其所
留之馬示與偕老不復歸也注言示譏而不明所
以譏之之義趙汸曰士昏禮稱若不親迎則入三月
然後壻見於妻之父母今高固親迎則不須更見故
譏其親反馬也
六年以盈其貫
注貫猶習也即商罪貫盈之貫杜注非也
七年凡師出與謀曰及不與謀曰會
按不與謀者謂不與其始謀耳然此例亦不可拘
八年楚為衆舒叛故伐舒蓼滅之
按舒蓼之各為一國者僖三年舒滅于徐文五年蓼
滅于楚釋例土地名有舒羣舒舒蓼舒庸舒鳩蓋羣
舒猶云羣蠻通衆舒為言舒蓼舒庸舒鳩皆其屬此
傳楚滅舒蓼乃舒之一種耳若舒蓼二國皆前滅
不在羣舒之内注分二國名既非疏又以蓼即楚所
滅之蓼亦誤也
禮卜葬先遠日
疏曲禮凡卜筮旬之外曰遠某日旬之内曰近某日
喪事先遠日吉事先近日先近日者先卜上旬不吉
卜次旬又不吉卜下旬卜葬先卜遠日避不思念其
親似欲汲汲而早葬之也今若冒雨而葬亦是不思
其親欲得早葬故舉卜葬先遠日以證為雨而止禮
也王制庶人葬不為雨止者庶人禮儀少也
九年孔子曰詩云民之多辟無自立辟其洩冶之謂乎
陳洙曰此必非聖人之言比干諫而死孔子稱其仁
反罪洩冶乎趙汸曰傳以稱國殺大夫為有罪故雖
無罪見殺者亦必求其罪以實之杜氏見宋曹殺大
夫有不名者遂以書名為貶非但不知經旨亦未究
史法
楚子為厲之役故伐鄭
注六年楚伐鄭取成于厲既成鄭伯逃歸事見十一
年自厲之後鄭南北兩屬按六年傳不詳厲役之
事蓋有闕文厲地名也
十年書曰崔氏非其罪也且告以族不以名
趙汸曰自此至崔杼弑君凡五十一年惠公之世杼
尚幼成十九年傳言齊侯使崔杼為大夫明前此未
仕也杼未為卿故不書名實卿族也故來告書其族
如尹氏非王卿士于法不合書其立王子朝亦由世
是卿族故史不得不書
某氏之守臣某
注上某氏姓下某名疏姓即族也禮謂族人為庶姓
十一年令尹蔿艾獵城沂
疏服虔云艾獵蔿賈之子孫叔敖也玉海雅有營
謝美召伯也傳稱城沂賢蔿敖也
寡人以諸侯討而戮之
疏經無諸侯而云以諸侯討之諸侯皆慶者時有楚
之屬國從行也
讀左日鈔卷四
