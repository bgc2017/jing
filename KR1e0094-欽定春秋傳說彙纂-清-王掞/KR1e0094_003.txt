欽定四庫全書
欽定春秋傳說彙纂卷一
集說(杜氏預曰春秋者魯史記之名也記事者以事繫日以日繫月以月繫時以時繫年所以紀遠)
(近别同異也故史之所記必表年以首事年有四時故錯舉以爲所記之名也徐氏彦曰三綂歷云春)
(爲陽中萬物以生秋爲陰中萬物以成故名春秋又春秋說云始於春終於秋春爲生物之始秋爲成物)
(之終故曰春秋而舊說云哀十四年春西狩獲麟作春秋九月書成以其春作秋成故云春秋也者非也)
(莊七年經云星霣如雨傳云不修春秋曰雨星不及地尺而復君子修之曰星霣如雨則是孔子未修之)
(時巳名春秋矣)
(案孟子言春秋天子之事也蓋謂春秋本諸侯之史其時列邦僭亂名分混淆而史體乖舛夫子因而修)
(之其名秩則一裁以武成班爵之舊其行事則一律以周公制禮之初故曰春秋天子之事者猶曰天子)
(之史云爾說者不察而以爲夫子行南面之權則近於夸矣又董仲舒述夫子之言曰我欲託之空言不)
(若見諸行事之深切著明也蓋謂凡著書者言理則虚徵事則實故雖言理義以垂訓不如借二百餘年)
(行事使是非得失皆著見於此爾說者以爲春秋是夫子之行事非空言比亦似非本意)
隱公
集說(楊氏士勛曰魯世家隱公名息姑惠公之子周公八世孫以平王四十九年即位隱者諡也周)
(書諡法曰隱拂不成曰隱魯雖侯爵據臣子言之故謂之公孔氏穎達曰諡法非一略舉一耳亦不知)
(本以何行而爲此諡他皆倣此)
左傳(惠公元妃孟子孟子卒繼室以聲子生隱公宋武公生仲子仲子生而有文在其手曰爲魯夫)
(人故仲子歸於我生桓公而惠公薨是以隱公立而奉之)
(宋杜注梁國睢陽縣今河南歸德府治商丘縣即漢睢陽故城在縣南孔疏宋國公爵譜云宋子姓)
(周武王封紂子武庚以紹殷後武庚作亂周公伐而誅之更封微子啓爲宋公魯括地志兗州曲)
(阜縣外城即伯禽所築古魯城也曲阜縣今屬山東兗州府)
胡傳(春秋不作於孝公惠公者東遷之始流風遺俗猶存鄭武公入爲司徒善於其職則猶用賢也)
(晉侯捍王於艱錫之秬鬯則猶有誥命也王曰其歸視爾師則諸侯猶来朝也義和之薨諡爲文侯則列)
(國猶有請也及平王在位日久不能自強於政治棄其九族葛藟有終遠兄弟之刺不撫其民周人有束)
(薪蒲楚之譏至以天王之尊下賵諸侯之妾三綱淪九法斁矣春秋於此蓋有不得已焉爾託始乎隱不)
(亦深切著明也哉)
集說(孫氏復曰詩至黍離而降書至文侯之命而絶春秋乃作自隱公始也程子曰夫子之道既)
(不行於天下於是因魯春秋立百王之大法孟子曰王者之迹熄而詩亡詩亡然後春秋作適當隱公之)
(初故始於隱公)
(案春秋託始隱公之說先儒大抵相同獨陳氏傅良以爲不始於平王而始於桓王且謂繻葛之敗春秋)
(所以始汪氏克寬曰若是則春秋當始於桓公不始於隱公矣)
(已周平王四未十九年)元年(齊僖公祿父九年晉鄂侯郄二年曲沃莊伯鮮十一年衞桓公完十三年)
(蔡宣公考父二十八年鄭莊公寤生二十二年曹桓公終生三十五年陳桓公鮑二十三年把武公二十)
(九年宋穆公和七年秦文公四十四年楚武王熊通十九年)
公羊(元年者何君之始年也)
胡傳(春秋立文兼述作案舜典紀元日商訓稱元祀此經書元年所謂祖二帝眀三王述而不作者)
(也正次王王次春乃立法創制裁自聖心無所述於人者非史策之舊文矣)
集說(董氏仲舒曰一者萬物之所從始也元者辭之所謂大也謂一爲元者視大始而欲正本也爲)
(人君者正心以正朝廷正朝廷以正百官正百官以正萬民正萬民以正四方四方正遠近莫不壹於正)
(而王道終矣君杜氏預曰因魯史作春秋故以魯紀年又曰凡人即位欲其體元以居正故不言一年)
(一月也之何氏休曰元者氣之始春者四時之始王者受命始正月者政教之始即位者一國之始春)
(秋以元之氣正天之端以天之端正王之政以王之政正諸侯之即位以諸侯之即位正境内之治諸侯)
(不上奉王之政則不得即位故先言正月而後言即位政不由王出則不得爲政故先言王而後言正月)
(王者不承天以制號令則無法故先言春而後言王天不深正其元則不能成其化故先言元而後言春)
(五者天人之大本也春歐陽氏脩曰人君即位稱元年常事爾孔子未修秋其前固巳如此蓋記事先)
(後遠近以歲月一二數之乃理之自然也其謂一爲元亦未嘗有法蓋古人之語耳及後世曲學之士始)
(謂孔子書元年爲春秋大法遂以改元爲重事自漢以後又名年以建元而正僞紛雜稱號遂多不勝其)
(紀徐氏無黨注曰古謂歲之一月亦不云一而曰正月國語言六呂曰元間大呂周易列六爻曰初九大)
(抵古人言數多不言一不獨謂年爲元也託劉氏敞曰公羊疏謂諸侯不得改元春秋王魯故稱元非)
(也元者始爾君之始年謂之元年猶歲之初月謂之正月非有天子諸侯之辨也說者以爲變一爲元元)
(者氣也言天地由之始生夫人君即位何乃遠及天地未生之前乎朱子語類問元者始也胡文定乃)
(訓元爲仁訓仁爲心得無太支離乎曰楊龜山亦嘗以此議之胡氏說經大抵有此病胡氏宏曰首年)
(之義恐不可泥於一說諸侯奉天子正朔便是一綂之義有事於天子之國必用天子之年其國史紀政)
(必自用其年不可亂也聖人於元上見義若諸侯無元則亦不成爲君矣如元亨利貞乾坤四德在他卦)
(亦有之不可謂乾坤方得有元他卦不有也此可以釋惟王者改元之說矣)
(案元字之義自董氏以爲視大始而欲正本至何杜附益因有體元之說胡傳乃推衍至乾元坤元以爲)
(體元者人君之職調元者宰相之事又曰元即仁也仁人心也以益廣董氏之旨夫以始爲元唐虞已然)
(古之帝王義或有取而遂目爲聖人之書法則鑿矣至其傳桓公元年曰元年即位之始年也自是累數)
(雖久而不易此前古人君記事之例春秋祖述爲編年法及漢文帝惑方士之言改後元年始亂古制夫)
(在位十有六載矣復稱元年可乎孝武又因事别建年號歴代因之或五六年或四三年或一歲再更使)
(記注繁蕪莫之勝載夫歴世無窮而美名有盡豈記久明遠可行之法也必欲傳久當以春秋編年爲正)
(此則得之)
春王正月
左傳(元年春王周正月不書即位攝也)
公羊(春者何歲之始也何言乎王正月大一綂也公何以不言即位成公意也何成乎公之意公將)
(平國而反之桓曷爲反之桓桓幼而貴隱長而卑其爲尊卑也微國人莫知隱長又賢諸大夫扳隱而立)
(之隱於是焉而辭立則未知桓之將必得立也且如桓立則恐諸大夫之不能相幼君也故凡隱之立爲)
(桓立也)
穀梁(雖無事必舉正月謹始也公何以不言即位成公志也焉成之言君之不取爲公也君之不取)
(爲公何也將以讓桓也讓桓正乎曰不正春秋成人之美不成人之惡隱不正而成之何也將以惡桓也)
(其惡桓何也隱將讓而桓弑之則桓惡矣桓弑而隱讓則隱善矣善則其不正焉何也春秋貴義而不貴)
(惠信道而不信邪孝子揚父之美不揚父之惡先君之欲與桓非正也邪也雖然既勝其邪心以與隱矣)
(已探先君之邪志而遂以與桓則是成父之惡也兄弟天倫也爲子受之父爲諸侯受之君已廢天倫而)
(忘君父以行小惠曰小道也若隱者可謂輕千乘之國蹈道則未也)
集說(孔氏穎逹曰言王正月者王者革前代馭天下必改正朔易服色以變人視聽夏以建寅之月)
(爲正殷以建丑之月爲正周以建子之月爲正三代異制正朔不同正是時王所建故以王字冠之言是)
(今王之正月也王不在春上者月改則春移春非王所改故王不先春王必連月故王處春下春秋之例)
(竟時無事乃書首月以記時此下二月有會盟之事則不得空書首月也正月無事而空書首月者以人)
(君於始年初月必朝廟告朔因即人君之位以繼臣子之心故君之始年必書曰元年春王正月公即位)
(史策之正法也隱公攝行君事雖不即位而亦改元朝廟與人更始異於常年之正月故史特書其事見)
(此月公宜即位而自不即位莊閔僖元年皆書春王正月與此同也定公元年不書正月者正月定公未)
(立即位在於六月歲首未得朝正故不書也然則定以六月即位即位乃可改元正月巳稱元年者未改)
(之日必乘前君之年既改之後方以元年紀事及其史官定策須有一綂不可半年從前半年從後故入)
(年即稱元也受命之王必改正朔繼世之王奉而行之每歲頒於諸侯諸侯受王正朔故言春王正月王)
(即當時之王也公羊傳曰王者孰謂謂文王也受今王之歷稱文王之正非其義也又曰公實不即位史)
(本無可書莊閔僖不書即位義亦然也舊說賈服之徒以為四公皆實即位孔子修經乃有不書故杜詳)
(辨之釋例曰遭喪繼位者每新年正月必改元正位故國史皆書即位於策以表之隱既繼室之子於第)
(應立而尋父娶仲子之意委位以讓桓所以不行即位之禮也隱莊閔僖雖居君位皆有故而不修即位)
(之禮或讓而不爲或痛而不忍或亂而不得禮廢事異國史固無所書非行其禮而不書於文也陸氏)
(淳曰啖氏云仲子非夫人桓公非嫡子是惠公虧禮而遺禍也此言古者諸侯一娶九女元妃卒則次妃)
(攝行内事無再娶之文故云仲子非夫人也其孫氏復曰欲治其末者必端其本嚴其終者必正始元)
(年書王所以端本也正月所以正始也其本既端其始既正然後以大中之法從而誅賞之程子曰春)
(天時正月王正書春王正月示人君當上奉天時下承王正云爾王者所行必本於天以正天下而下之)
(奉王政者乃所以事天也明此義則知王與天同大而人道立矣朱子曰劉質夫以春字爲夫子所加)
(但魯史本謂之春秋則似原有此字又曰文定春秋說夫子以夏時冠月以周正紀事謂如公即位依舊)
(是十一月只是孔子改正作春正月某便不敢信據今周禮有正月有正歲則周實是元改作春正月夫)
(子所謂行夏之時只是爲他不順欲改從建寅如孟子說七八月之間旱這斷然是五六月十一月徒杠)
(成十二月輿梁成這分明是九月十月無呂氏大圭曰春秋書無冰者三桓十四年春正月冰成元年)
(春二月無冰襄二十八年春無冰則知春秋所書正月者蓋周之正月也所謂春者即周正月之春也又)
(曰定元年冬十月隕霜殺菽若謂建亥之月不應尚有菽又曰事起正月則書王正月二月雖有事不復)
(書王矣如文元年書王正月公即位二月癸亥日有食之之類是也事起二月則書王二月三月雖有事)
(亦不復書王矣如莊四年王二月夫人享齊侯于祝丘三月紀伯姬卒之類是也若正月二月已有事而)
(例但書時則三月雖有事亦不復書王矣如隱九年春王使南季来聘三月癸酉大雨震電之類是也惟)
(孟仲未有事至三月而始有事則書王三月如隱七年春王三月叔姬歸于紀之類是也若人君之始年)
(則正月不以有事無事而皆書王惟定公則否月吳氏澂曰案周改月數而詩之小雅所稱六月十四)
(月二月雖是周時之詩而用夏正之月蓋夏正得天時之正行於民間者久故作詩者從舊俗稱之爾若)
(書之周書禮之周官戴記所載左氏公穀三傳所述及孟子所言則皆周所改之月也程氏端學曰以)
(理論之諸侯國史當有王字若周史則弗書之矣春秋紀事有月者書王無月而時者不書王李氏廉)
(曰春王正月三傳皆無明文左氏以正月爲建子得之矣而略於春字之義何氏以斗指東方爲春得之)
(矣而略於正月之文至穀梁則皆無論焉漢唐諸儒直以周孟春爲建子之月至宋人始有三代改正朔)
(不改時月之說故程子以書春為假天時以立義則是十一月本非春聖人虛立春字於正月之上以示)
(行夏時之意胡氏因之但經有不書月而止書時處又誠有事與時差兩月之疑矣獨張氏用劉歆說則)
(見於陳寵傳甚明白蓋武王改月時就改十一月爲春也陳寵傳曰冬至之節陽氣始萌天以爲正周以)
(爲春十二月陽氣上通地以爲正殷以爲春十三月陽氣已至天地已交人以爲正夏以爲春三微成著)
(以通三綂又案前漢律歴志周師初𤼵以殷十一月戊子亥月後三日得周正月辛卯朔子月明日壬辰)
(至戊午二十八日渡孟津明日己未冬至正月二十九日庚申二月朔丑月四日癸亥至牧野此與武成)
(泰誓日月時皆合亦足以見周自武王滅商之日即改月而史就書爲春也熊氏朋来曰小戴記孟獻)
(子之言曰正月日至可以有事於上帝七月日至可以有事於祖此言冬至在周正之春正月夏至在周)
(正之秋七月明堂位所言孟春即建子月所言季夏六月即建巳月禮記尚然况春秋乎若拘夏時周正)
(之說則正月二月須書冬而三月乃可書春爾且如桓四年春正月公狩于郎周人用仲冬狩田此以春)
(正月書之即建子之月書春也桓十四年春正月無冰若夏正春正則解凍矣定元年冬十月隕霜殺菽)
(若建亥之月則隕霜不爲異而亦無菽矣大抵周人以夏正並行豳詩周禮則然惟春秋魯史專主周正)
(陽生於子即爲春隂生於午即爲秋以經傳日月参考可無疑矣趙氏汸曰春秋謂始年爲元年歲首)
(爲春一月爲正月加王於正皆從史文傳獨釋王正月者見國史所書乃時王正朔月爲周月則時亦周)
(時孔氏謂月改則春移是也昭十七年夏六月記大史曰日過分而未至當夏四月是謂孟夏梓慎曰火)
(出於夏爲三月於商爲四月於周爲五月皆以周人改時改月春夏秋冬之序則循周正分至啟閉之候)
(則仍夏時左氏去聖人未遠於當時正朔豈容有差而猶或有爲異論者何也如使周不改時則何必曰)
(行夏之時使夫子果用夏變周則亦何以責諸侯之無王哉汪氏克寬曰時王之歷國史據以記事孔)
(子作春秋以繩天下而筆削之始擅改周歷豈特無王又失事實何足以爲聖人之經哉張氏以寧曰)
(春蠢也言陽氣蠢動也子一陽之月丑二陽之月寅三陽之月故夏商周皆以爲春亥六陰之月不可爲)
(春矣故行之不久也事王氏樵曰史以傳信時必與月合月必與所書之合若以夏時冠周月則時與)
(月下所書之事常差兩月夫子所因者魯史魯史所用者周正朔無容有所增損也然則子月可爲春乎)
(曰子月爲一歲之始猶子時爲一日之始何不可乎)
(案胡傳以伊訓證商不改月然漢書三統歷以太甲元年十二月乙丑朔爲冬至是商之十二月乃夏之)
(十一月商未嘗不改月也又以秦始建國書冬十月證秦不改時然漢書高帝紀春正月顔氏注云凡月)
(皆大初正歷後追改當時以十月爲歲首即謂十月爲正月又漢元年十月五星聚東井劉氏攽曰太白)
(辰星去日率不過一兩次今十月而從歲星於東井無是理也然則五星以秦之十月聚東井耳秦之十)
(月今七月日當在鶉尾故太白辰星得從歲星也據此足明記事之文皆是追改惟此一事失改遂以秦)
(之十月爲漢之十月耳是秦亦未嘗不改時月也周正改月並改時呂氏大圭熊氏朋来證以經傳所書)
(李氏廉證以泰誓無可疑者顧時月俱時王所改不曰王春正月而加春於王者蓋行夏時之志寓焉矣)
(正者王事之始春者天道之始王所爲者系之以王天所爲者冠之以春三正迭用惟夏得天欲王者上)
(奉天時必以得天爲正蓋春秋爲尊王而作故以王法正天下春秋爲萬世而作故以天道正王道也不)
(書即位者左氏以爲攝公穀以爲讓而杜氏預釋之以爲不行即位之禮故不書即位此定解也胡傳謂)
(仲尼首絀隱公以明大法故削之義恐未安夫君行即位之禮則書即位不行則不書孔子安得而筆削)
(之乎)
三月公及邾儀父盟于蔑(父音甫凡人名地名放此蔑莫結反凡書邾公並作邾婁)
(蔑公穀並作眛東此私盟之始邾邾杜注魯國鄒縣也今鄒縣屬山兗州府孔疏曹姓顓頊之後有)
(六終武王封其苗裔爲附庸泗蔑杜注姑蔑魯地魯國卞縣南有姑城今兗州府水縣東姑蔑故城是)
(也)
左傳(邾子克也未王命故不書爵公攝位而欲求好於邾故爲蔑之盟)
公羊(及者何與也會及暨皆與也曷爲或言會或言及或言暨會猶最也及猶汲汲也暨猶暨暨也)
(及我欲之暨不得已也儀父者何邾婁之君也何以名字也眛者何地期也)
穀梁(及者何内爲志焉爾儀字也父猶傅也男子之美稱也其不言邾子何也邾之上古微未爵命)
(於周也眛地名也)
胡傳(魯侯爵而其君稱公此臣子之詞春秋從周之文而不革者也邾者魯之附庸儀父其君之字)
(也王朝大夫例稱字列國之命大夫例稱字諸侯之兄弟例稱字中國之附庸例稱字其常也聖人案是)
(非定襃貶則有例當稱字或黜而書名例當稱人或進而書字其變也常者道之正變者道之中春秋大)
(義公天下以講信修睦爲事而刑牲歃血要質鬼神則非所貴也故盟有弗獲已者而汲汲欲焉惡隱公)
(之私也)
集說(孔氏穎達曰諸侯各有寰宇上事天子旁交鄰國天子不信諸侯諸侯自不相信則盟以要之)
(凡盟禮殺牲歃血告誓神明若有背違欲令神加殃咎使知此牲也曲禮曰約信曰誓涖牲曰盟合諸侯)
(者必割牛耳取其血歃之以盟敦以盛血槃以盛耳將歃則戎右執其器爲衆陳其載辭司盟之官乃北)
(面讀其載書以告日月山川之神既告乃尊卑以次歃戎右傳敦血以授當歃者令含其血既歃乃坎其)
(牲加書於上而埋之此則天子會諸侯使諸侯聚盟之禮也春秋之世不由天子之命諸侯自相與盟則)
(大國制其言小國尸其事官雖小異禮則大同此時公求好於邾邾君来至蔑地公出與之盟史書魯事)
(以公爲主言公及言自此及彼據魯爲文也桓十七年盟趡言會者彼行會禮此不行會禮故也孫氏)
(復曰凡書盟者皆惡之也附庸之君未得列於諸侯故書字以别之劉氏敞曰盟者何殺牲載書而約)
(也會者何約信命事而不殺也古者六歲而會十二歲而盟亟會非禮也亟盟亦非禮也左傳云曰儀父)
(貴之也非也諸侯本不得妄盟何貴之有又曰公即位而求好於邾故爲蔑之盟然則繼好息民是魯善)
(也邾不當襃矣春秋有相與及者此是也有相次及者及其大夫孔父是也有逮及者公追齊師弗及是)
(也者孫氏覺曰凡會盟侵伐重其爲首者其事善則首之善重其事惡則首者之惡亦重是故會盟則)
(以主會爲首侵伐則以主兵爲首所以輕重之也然而於内之主則可言公及某於外之主則不言某及)
(公故聖人變其文曰及曰會也及者以内而及外因此而及彼會者以此從彼彼處某而我往會之也)
(程子曰盟誓以結信出於人情先王所不禁也後世屢盟而不信則罪也諸侯交相盟誓亂世之事也凡)
(盟内爲主稱及外爲主稱會在魯地雖外爲主亦稱及彼来而及之也兩國以上則稱會彼盟而往會之)
(也邾子克字儀父附庸之君稱字同王臣也掌葉氏夢得曰諸侯有不協請於天子而後盟司盟之諸)
(侯不得擅相盟凡盟之志皆惡也不日闕文也記史者以事繫日以日繫月史之常也有不可以盡得則)
(有時而闕焉公胡氏寧曰凡稱公者有定名有虛位天子三公稱王者之後稱公此定名也魯侯稱公)
(其子稱公子其孫稱公孫諸伯子男亦皆稱公此虚位也定名辨等列之實虚位達臣下之情定名禮之)
(質虚位禮之文宋本公爵自餘僭稱公者皆貶從本爵而魯獨不降稱何也蓋春秋魯史也仲尼於魯事)
(有君臣之義故内外異辭邦君之薨雖齊晉大國皆書卒以其不命於天王而私自立正其名也及其既)
(葬雖邾薛小邦皆稱公以其不請於天王而私自諡著其僭也陳氏傅良曰特相盟也特相會盟不書)
(惟内悉書之而汪氏克寬曰聘禮大射儀燕禮五等諸侯皆稱公公食大夫禮又以名篇則謂君爲公)
(周之制也黎氏以儀父爲名且謂字必取於名儀父無取於克然周有王子克楚有鬭克皆以子儀爲字)
(則儀父爲字可知而鄭氏玉曰元年爲蔑之盟七年爲伐邾之舉比事觀善惡著矣李氏廉曰邾爲)
(附庸左氏穀梁皆同但二家皆以附庸例稱名為例故或以爲貴之或以爲美稱不知首開私盟之端何)
(美之有及字之義三家皆同然但知予儀父而不知罪公故疏公羊者遂以爲善其慕新王之義愈失之)
(矣胡氏發附庸稱字之例則儀父非襃辭而與蕭叔例合以及字罪公蓋用杜預即位求好之說豈非隱)
(公之立上不請命内不承國亦待兹盟以自安耶)
(案附庸比於天子元士應稱字左氏謂未王命故不書爵其說爲長)
附錄左傳(夏四月費伯帥師城郎不書非公命也)
(費魯大夫費庈父之食邑讀如字與季氏費邑讀曰秘者有别魏武封費亭侯即此今魚臺縣西南)
(有費亭今郎杜注魯邑高平方與縣東南有郁郎亭山東兗州府魚臺縣東北有郎城)
夏五月鄭伯克段于鄢(鄢音偃朱鄭杜注在滎陽宛陵縣西南子詩傳鄭本在西都)
(畿内咸林之地武公得虢鄶之地乃徙其封而施舊號於新邑是爲新鄭今新鄭縣屬河南開封府其東)
(北有宛陵城即古宛陵縣也孔疏鄭國伯爵譜云姬姓周厲王子宣王母弟友之後也宣王封友於鄭)
(鄢杜注潁川鄢陵縣今屬河南開封府)
左傳(初鄭武公娶於申曰武姜生莊公及共叔段莊公寤生驚姜氏故名曰寤生遂惡之愛共叔段)
(欲立之亟請於武公公弗許及莊公即位爲之請制公曰制巖邑也虢叔死焉他邑惟命請京使居之謂)
(之京城大叔祭仲曰都城過百雉國之害也先王之制大都不過參國之一中五之一小九之一今京不)
(度非制也君將不堪公曰姜氏欲之焉辟害對曰姜氏何厭之有不如早爲之所無使滋蔓蔓難圖也蔓)
(草猶不可除況君之寵弟乎公曰多行不義必自斃子姑待之既而大叔命西鄙北鄙貳於己公子呂曰)
(國不堪貳君將若之何欲與大叔臣請事之若弗與則請除之無生民心公曰無庸將自及大叔又收貳)
(以爲己邑至於廩延子封曰可矣厚將得衆公曰不義不暱厚將崩太叔完聚繕甲兵具卒乘將襲鄭夫)
(人將啓之公聞其期曰可矣命子封帥車二百乘以伐京京叛大叔段段入于鄢公伐諸鄢五月辛丑大)
(叔出奔共書曰鄭伯克段于鄢段不弟故不言弟如二君故曰克稱鄭伯譏失教也謂之鄭志不言出奔)
(難之也遂寘姜氏於城潁而誓之曰不及黃泉無相見也既而悔之潁考叔爲潁谷封人聞之有獻於公)
(公賜之食食舍肉公問之對曰小人有母皆嘗小人之食矣未嘗君之羹請以遺之公曰爾有母遺繄我)
(獨無潁考叔曰敢問何謂也公語之故且告之悔對曰君何患焉若闕地及泉隧而相見其誰曰不然公)
(從之公入而賦大隧之中其樂也融融姜出而賦大隧之外其樂也洩洩遂爲母子如初君子曰潁考叔)
(純孝也愛其母施及莊公詩曰孝子不匱永錫爾類其是之謂乎)
(申杜注申國南陽宛縣今河南南陽府南陽縣北有故申城共杜注共國汲郡共縣今河南衞輝)
(府輝縣治縣制杜注鄭邑河南成臯縣也一名虎牢今汜水西有虎牢城虢杜注虢國滎陽縣)
(此爲東虢國虢叔所封後幷於鄭有故城在今河南開封府汜水縣東十里近滎陽界京杜注鄭)
(邑滎陽京縣今開封府滎陽縣東南二十里有京縣故城祭杜注陳留長垣縣東北有祭城括地)
(志謂故祭城在管城東北十五里即祭仲邑路史以管城之祭爲周祭伯采地或疑鄭并祭以封仲)
(考隱元年祭公来桓八年祭公逆王后于紀莊二十三年祭叔来聘祭未嘗滅也鄭安得取以封仲)
(乎蓋鄭國自有祭邑不在畿内封廩延杜注鄭邑陳留酸棗縣北有延津即今開府延津縣古酸)
(棗城在縣北一說衞輝府汲縣有延津城蓋壤地相接也城潁杜注鄭地史記正義曰疑許州臨)
(潁縣是今開封府臨潁縣西北十五里有臨潁故城潁谷水經注潁水出陽城陽乾山之潁谷今)
(河南府登封縣即陽城也)
穀梁(克者何能也何能也能殺也何以不言殺見段之有徒衆也段鄭伯弟也何以知其爲弟也殺)
(世子母弟目君以其目君知其爲弟也段弟也而弗謂弟公子也而弗謂公子貶之也段失子弟之道矣)
(賤段而甚鄭伯也何甚乎鄭伯甚鄭伯之處心積慮成於殺也于鄢遠也猶曰取之其母之懷中而殺之)
(云爾甚之也然則爲鄭伯者宜奈何緩追逸賊親親之道也)
胡傳(用兵大事也必君臣合謀而後動則當稱國命公子呂爲主帥則當稱將出車二百乘則當稱)
(師三者咸無稱焉而專目鄭伯是罪之在伯也姜氏當武公存之時常欲立段矣及公既殁姜以國君嫡)
(母主乎内段以寵弟多才居乎外國人又悅而歸之恐其終將軋已爲後患也故授之大邑而不爲之所)
(縦使失道以至於亂然後以叛逆討之則國人不敢從姜氏不敢主而大叔屬籍當絶不可復居父母之)
(邦此鄭伯之志也王政以善養人推其所爲使百姓興於仁而不偷也況以惡養天倫使䧟於罪因以翦)
(之乎春秋首誅其意以正人心垂訓之義大矣)
集說(陸氏淳曰凡君討其臣但舉國名而已不稱其君今段雖不弟乃是鄭伯養成其惡故特稱鄭)
(伯以譏失教兵孫氏復曰克者力勝之辭鄭伯養成段惡至於用此兄不兄弟不弟也故曰鄭伯克段)
(于鄢以交譏之此劉氏敞曰克之者何戡之也討賊者稱人以殺之殺有罪其稱鄭伯何莊公以私害)
(公以政假人以小忍亂大謀昉乎段之亂鄭者莊公爲之也左氏曰段出奔共不言出奔難之也非也若)
(段得生奔他國則鄭伯有伐弟之惡無殺弟之惡但當云鄭伯伐段于鄢何有改伐爲克哉公羊以殺謂)
(之克大鄭伯之惡何休因云以弗克大郤缺之善知加克大鄭伯之惡非也彼弗克納者猶曰弗果納云)
(爾非克段之比也即以弗克爲善弗克葬有何善乎程子曰鄭伯失爲君之道無兄弟之義故稱鄭伯)
(而不言弟克勝也言勝見段之彊使之彊所以致其惡也不書奔義不繫於奔也蘇氏轍曰不稱段之)
(奔而稱鄭伯之克何也段之亂鄭伯成之也凡諸侯之事告則書不然則否雖及滅國滅不告敗勝不告)
(克不書於策公羊穀梁以爲諸侯之事盡於春秋也而事爲之說則過矣汪氏克寬曰莊公曰寡人有)
(弟不能和協使餬其口於四方則未殺明矣又曰晉人克欒盈不書克而稱人以殺者盈有罪當殺故也)
(苟非鄭伯之罪則當如宋辰之例書段入于鄢以叛而又書段出奔矣李氏廉曰春秋殺世子母弟直)
(稱君者甚之也與晉侯殺世子申生宋公殺世子痤天王殺其弟佞夫同例但彼則直惡其君今段亦凶)
(逆故上書鄭伯下去其弟以交譏之敵賀氏仲軾曰春秋之篇稱克者惟此莊段君臣非國也君討臣)
(當言放言殺臣違君當言出言奔何以言克克者兩敵相角力勝之辭也稱兵作亂據邑叛君孰有過於)
(宋辰者辰何以不言克宋公之力不足以制辰鄭伯之力足以制段故也)
秋七月天王使宰咺來歸惠公仲子之賵(咺吁阮反賵撫鳳反此)
(王室下交諸侯之始稷天王孔疏周平王也譜云周黃帝之苗裔姬姓后之後也文王受命武王克殷)
(而有天下武王至平王凡十三王兄弟相及者一人平王是武王十一世孫也)
公羊(宰者何官也咺者何名也惠公者何隱之考也仲子者何桓之母也何以不稱夫人桓未君也)
(賵者何喪事有賵賵者蓋以馬以乘馬束帛車馬曰賵貨財曰賻衣被曰襚桓未君則諸侯曷爲来賵之)
(隱爲桓立故以桓母之喪告於諸侯然則何言爾成公意也)
穀梁(禮賵人之母則可賵人之妾則不可君子以其可辭受之其志不及事也賵者何也乘馬曰賵)
(衣衾曰襚貝玉曰含錢財曰賻)
胡傳(冢宰稱宰咺者名也王朝公卿書官大夫書字上士中士書名下士書人咺位六卿之長而名)
(之何也仲子惠公之妾爾以天王之尊下賵諸侯之妾人道之大經拂矣天王紀法之宗也六卿紀法之)
(守也議紀法而修諸朝廷之上則與聞其謀頒紀法而行諸邦國之間則專掌其事而承命以賵諸侯之)
(妾故特貶而書名以見宰之非宰也或曰僖公之母成風亦莊公妾也其卒也王使榮叔歸含且賵其葬)
(也王使召伯来會葬下賵諸侯之妾而名其宰榮召何以書字而不名也於前賵仲子則名冢宰於後葬)
(成風王不稱天其法嚴矣)
集說(王氏充曰左氏以仲子爲未死或以二年下夫人子氏薨以子氏爲仲子因以爲此時仲子尚)
(在耳天下有人未死而先歸賵者乎恐不然矣字范氏甯曰宰官咺名仲氏子宋姓也婦人以姓配明)
(不忘本示不適同姓也桓孔氏穎達曰仲子乃惠公妾耳王使賵之者隱立爲太子成桓母爲夫人天)
(王知其然故遣賵惠公因即賵之男子之有諡者人君則配王配公大夫或配子或配字皆不以字配姓)
(婦人於法無諡故以字配姓其正法然也釋例曰婦人無外行於禮當繫夫之諡以明所屬是言婦人不)
(合諡也繫夫諡者夫人而已衆妾不合繫夫正當以字配姓也其聲子戴嬀有諡者皆越禮妄作也啖)
(氏助曰左氏云豫凶事夫仲子而在天子寧有歸其賵乎不辨菽麥者猶不當爾劉氏敞曰左氏曰緩)
(且子氏未薨故名非也惠公以仲子爲夫人以桓公爲太子事相發也今天王歸賵應曰惠公及夫人子)
(氏之賵何故但言仲子不稱夫人乎杜云婦人無諡故以字配氏審如杜說天王則生賵人之母魯之羣)
(臣亦生諡君夫人也周德雖衰不應生歸人賵又曰春秋於大夫莫書其官至冢宰則書之此見任之最)
(重宰者尊稱非中士所當冒或以爲士或以爲氏皆非也程子曰王者奉若天道故稱天王其命曰天)
(命其討曰天討盡此道者王道也春秋因王命以正王法稱天王以奉天命夫婦人倫之本最當先正春)
(秋之時嫡妾僭亂聖人尤謹其名分仲子繫惠公而言故正其名不曰夫人曰惠公仲子謂惠公之仲子)
(妾稱也以夫人禮賵人之妾亂倫之甚也然春秋之始天王之義未見故不可去天而名咺以見其不王)
(王臣雖微不名況於宰乎微陳氏傅良曰周大夫不名爵從其爵未爵稱字必者而後名之名之者貶)
(也何貶乎宰咺命妾母也古者諸侯不再娶再娶亦妾也於是隱將讓桓以夫人之禮喪其母而赴於京)
(師歸賵蓋命之也其曰惠公仲子者修春秋之辭也吳氏澂曰臣之所天者君也周王爲衆侯國之君)
(侯國以王爲天也羊李氏廉曰春秋有惠公仲子僖公成風左氏及公皆以爲兼賵獨程氏發明惠公)
(寵愛仲子僖公尊崇成風之說而以爲惠公之仲子僖公之成風於是胡氏因之其義最精至穀梁又以)
(仲子爲惠公之母孝公之妾則大失矣爲汪氏克寬曰說公羊者以宰爲士或引小宰宰夫證然周官)
(三百六十他官未嘗見經何獨於小宰而書之乎或以宰爲氏引宰予爲證然宰周公宰渠伯糾豈可亦)
(以爲氏乎左傳僖九年稱宰孔使經不書宰周公而書其名則論者亦疑爲士與氏矣張氏溥曰建邦)
(六典太宰職也君不撫僕妾在禮有之咺胡不聞焉抑使之者實甚是故君臣有同惡也又曰諸侯以王)
(爲天而乘馬来贈人妾即命下士猶有辱況冢宰乎)
(案左氏謂子氏未薨其謬不待辨矣穀梁謂仲子爲惠公之母母以子氏例以成風亦合但史記年表惠)
(公即位於平王三年至隱公元年歴四十七年而其母始薨似太久遠當以公羊說爲是宰爲冢宰則劉)
(氏敞之說得之)
附錄左傳(八月紀人伐夷夷不告故不書有蜚不爲災亦不書)
(紀杜注紀國在東莞劇縣今山東青州府壽光縣東南有紀城齊乘云即劇城也孔疏世族譜紀姜)
(姓侯爵齊滅之墨夷杜注夷國在城陽莊武縣今山東莱州府即縣西有莊武故城孔疏世本夷)
(妘姓傳無其人不知爲誰所滅)
九月及宋人盟于宿(此參盟之始無宿杜注小國東平無鹽縣也今鹽故城在山東兗)
(州府東平州東二十里)
左傳(惠公之季年敗宋師于黃公立而求成焉九月及宋人盟于宿始通也)
(黃杜注宋邑陳留外黃縣東有黃城今外黃故縣在開封府杞縣東北)
公羊(孰及之内之微者也)
穀梁(及者何内卑者也宋人外卑者也)
胡傳(内稱及外稱人皆微者其地以國宿亦與焉微者盟會不志於春秋此其志者有宿國之君也)
(凡書盟者惡之或曰周官有司盟掌盟載之法而謂凡書盟者惡之可乎曰盟以結信非先王所欲而不)
(禁逮德下衰欲禁之而不克也春秋之時會而歃血其載果掌於司盟猶不以爲善也又況私相要誓慢)
(鬼神犯刑政以成傾危之習哉故知凡書盟者惡之也)
集說(杜氏預曰凡盟以國地者國主亦與盟主孔氏穎逹曰會盟之地地必有主舉地者地之國)
(亦序於其列經舉國名以爲盟地者國主與在其中不復序之於列以其可知故也僖十九年會陳人蔡)
(人楚人鄭人盟于齊傳曰陳穆公請修好於諸侯以無忘齊桓之德冬盟于齊修桓公之好也言修桓公)
(之好齊人必與可知也是以國地者國主與盟之例也趙氏匡曰修二國之好而爲盟誓非君則卿何)
(得使微者先儒注云微者不命之卿也案例外之不命卿来魯皆書名但不言氏耳且前後盟而不言内)
(盟者凡七推尋事迹皆是公自盟義例昭然不可或稱是公或稱是微人又曰不書公諱與大夫盟示恥)
(也則劉氏敞曰孰及之卑者之盟不志及之者公也公曷爲不言公恥與宋人盟也曷爲恥與宋人盟)
(大國之卿可以會小國之君小國之卿不可以會次國之君卑者孰謂謂下士也程子曰盟于宿魯志)
(也公葉氏夢得曰宋人微者也及者何公也何以不書殺恥也凡公與微者盟無事而屈之則見公以)
(示貶有爲而求之則没公以殺恥語高氏閌曰桓宋出也隱公懼宋故與宋合朱子類問胡氏傳春)
(秋盟誓處以爲春秋皆惡之楊龜山亦嘗議之矣自今觀之豈不可因其言盟之能守與否而襃貶之乎)
(今民泯泯棼棼罔中於信以覆詛盟之時而遽責以未施信而民信之事恐非化俗以漸之意曰不然盟)
(詛畢竟非君子之所爲故曰君子屢盟亂是用長將欲變之非去盟崇信俗不可得而善也陳氏傅良)
(曰魯宋合也微者雖接我不書此何以書參盟之端見矣憂參盟故錄其所從始也李氏廉曰地以國)
(者宿鄧曹齊邢宋之盟若穀梁以宿爲邑名又非矣禮記曰離坐離立毋往參焉故春秋以二人盟爲離)
(盟三人盟爲參盟又曰魯宋之交始此而離於六年之輸平陳氏深曰不書公譏其自賤以敵微者也)
(年卓氏爾康曰内及盟而不書君大夫者有九隱元九月宋人盟宿宋以微者来輕公故諱公莊二十)
(二年七月齊高傒盟防文姜方葬公喪中圖婚故諱公文二年三月晉處父盟公如晉晉人以公不朝止)
(公令陽處父盟公恥之故諱公文十年蘇子盟女栗頃王天王也立而與諸侯盟卑甚矣夫子傷之故以)
(與天子大夫盟諱公成三年十一月荀庚盟孫良夫盟二人至魯以國與之不必書公成十一年三月及)
(郤犨盟襄七年十月及孫林父盟襄十五年二月及向戌盟皆此義也故皆不書公)
(案左氏云公立而求成似謂公自盟趙氏匡劉氏敞以下皆主焉胡傳謂内外皆微者以有宿國之君故)
(志之亦通若穀梁以宿爲邑則非矣穀梁又謂卑者之盟不日夫凡盟皆日不日闕也莊九年書公及齊)
(大夫盟不日二十二年書及高傒盟乃日何耶)
附錄左傳(冬十月庚申改葬惠公公弗臨故不書惠公之薨也有宋師太子少葬故有闕是以)
(改葬衛侯来會葬不見公亦不書延鄭共叔之亂公孫滑出奔衛衛人爲之伐鄭取廩鄭人以王師虢)
(師伐衛南鄙請師於邾邾子使私於公子豫豫請往公弗許遂行及邾人鄭人盟于翼不書非公命也)
(新作南門不書亦非公命也)
(衞杜注衞國在汲郡朝歌縣今朝歌故城在衞輝府淇縣東北孔疏衞國侯爵姬姓文王子康叔封)
(之後也南虢杜注西虢國也弘農陜縣東南有虢城今河府陜州即陜縣也翼杜注邾地今在)
(山東兗州府費縣西南)
冬十有二月祭伯來(祭側界反國此王臣私交之始内祭杜注祭伯爵也路史周圻)
(管城東北有古祭城今開封府東北十五里有祭伯城是也)
左傳(祭伯来非王命也)
公羊(祭伯者何天子之大夫也)
穀梁(来者来朝也其弗謂朝何也寰内諸侯非有天子之命不得出會諸侯不正其外交故弗與朝)
(也聘弓鍭矢不出竟埸束脩之肉不行竟中有至尊者不貳之也)
胡傳(人臣義無私交大夫非君命不越竟經於内臣朝聘告赴皆貶而不與正其本也)
集說(杜氏預曰祭伯諸侯爲王卿士者傳曰非王命也釋其不稱使孔氏穎達曰僖二十四年傳)
(富辰說周公封建親戚以蕃屛周而云邢茅胙祭則祭之初封畿外之國也穆王之時有祭公謀父今有)
(祭伯蓋本封絶滅食采於王畿也莊公二十三年祭叔来聘注以爲祭叔爲祭公来聘魯天子内臣不得)
(外交是祭於此時爲畿内之國仍有封爵故言諸侯爲王卿士也釋例曰王之公卿皆書爵祭伯凡伯是)
(也大夫稱字南季榮叔是也元士中士稱名劉夏石尚是也下士稱人公會王人于洮是也其或稱祭公)
(舉官而言之此其定例也此祭伯若王使来當云天王使祭伯来聘亦知天王使凡伯来聘今以自来爲)
(文明非王命而私行也王啖氏助曰公羊曰何以不稱使奔也曷爲不言奔者無外故不言奔案周大)
(夫但不言出而無不言奔之義天孫氏復曰祭伯天子卿不稱使者非天子命也非子命則奔也不言)
(奔非奔也祭伯私来也故曰祭伯来以惡之不劉氏敞曰祭邑也伯爵也天子上大夫也又曰有可朝)
(而不與朝祭伯来是也有不能朝而不與朝介葛盧是也又曰均寰内諸侯也蕭叔使人得言聘祭伯親)
(之猶不言朝不程子曰祭伯畿内諸侯爲王卿士来朝魯不言朝與其朝也當時諸侯不修朝覲之禮)
(失人臣之義王所當治也祭伯爲王臣不能輔王正典刑而反與之交又来朝之故不與其朝以明其罪)
(先儒有王臣無外交之說甚非也若天下有道諸侯順軌豈有内外之限其相交好乃常禮也然委官守)
(而遠相朝無是道也周禮所謂世相朝謂鄰國耳仍葉氏夢得曰大夫始爵以字繫氏而不名則南仲)
(叔之類皆下大夫也字進則爵下大夫以字繫氏中大夫宜以氏繫爵則劉子單子之類皆中大夫也爵)
(進則邑中大夫以氏繫爵上大夫宜以爵繫邑則周公召公毛伯芮伯之類皆上大夫也以是差而下之)
(下大夫以字繫氏上士宜以氏繫名則劉夏石尚皆上士也上士以氏繫名中士宜去氏稱名則實中士)
(也中士去氏稱名下士微矣名氏俱不足稱而稱人則王人皆下士也胡氏寧曰畿内諸侯與畿外諸)
(侯自有等差聖人既於祭伯来朝直書曰来不與其朝以明王臣無外交之義矣外諸侯本有朝聘之禮)
(聖人盡書其朝隨事觀之其義不一蕭叔獨書朝公者以穀非其所也杞伯姬来朝其子戒婦人不可與)
(國事也公李氏廉曰春秋有祭伯又有祭公祭叔杜氏於祭則曰諸侯爲天子三公者徐邈注穀梁又)
(以祭叔爲祭公来聘則意以祭叔爲祭之大夫范氏既以叔爲寰内諸侯而又以叔爲名公羊疏遂以公)
(爲爵伯爲字而以爲一人兩無所據豈非伯者本爵公者此時入爲三公而叔者祭之大夫乎)
(案祭伯書来諸傳皆以爲朝公羊獨以爲奔祭伯書伯諸傳皆以爲爵公羊獨以爲字當以左注爲是不)
(書来朝穀梁謂不正其外交諸儒多因之程子謂諸侯不行覲禮王不能治而祭伯反與之交其持議尤)
(正)
公子益師卒
公羊(何以不日遠也所見異辭所聞異辭所傳聞異辭)
集說(何氏休曰卒大夫者明君當隱痛之也君敬臣則臣自重君愛臣則臣自盡公子者氏也益師)
(者名也諸侯之子稱公子公予之子稱公孫不趙氏匡曰外大夫卒春秋不書書内大夫吾史也書葬)
(降於君也曰孫氏復曰益師孝公子内大夫也内大夫生死皆公子公孫與氏不以大夫目之者惡世)
(祿也子劉氏敞曰公子曰公子公子之子曰公孫公孫之以王父字爲氏公子之尊視大夫大夫三命)
(然後氏死則卒之公子益師卒正也左氏曰公不與小斂故不書日非也公孫敖叔孫婼公孫嬰齊皆爲)
(公與小斂乎何以得書日大凡春秋所據者史也史之所記有日不日有月不月其事可以考核其日月)
(不可必知也穀梁曰日卒正也不日卒惡也非也公孫敖仲遂季孫意如豈正者乎而皆日叔孫得臣不)
(聞有罪而反不日皆妄也故程子曰諸侯之卿必受命於天子當時不復請命諸侯之卿皆不書官不)
(與其爲卿也稱公子以公子故使爲卿也惟宋王者後得命官故獨宋卿書官卿者佐君以治國其卒國)
(之大事故書於此見君臣之義矣或日或不日因舊史也古之史記事簡略日月或不備春秋因舊史有)
(可損而不能益也張朱子曰内大夫卒而略外大夫是别内外之辭氏洽曰東遷以来王命不行諸)
(侯不以天子之命爲重故三命再命之制不復請於王而其強大者亦不守列國三卿之制如晉至於命)
(六卿魯至鞌之戰亦有四卿間雖有請於王如士會以黻冕命將中軍亦非復先王之制矣此春秋所以)
(於列國大夫自宋統承先生修其禮物得自命官者或有司馬司城之書而此外一切削之也大夫卒必)
(書日不日史失之也史家氏鉉翁曰春秋之義内大夫卒或日或不日舊記載之有詳略而非襃貶惟)
(公羊之說近之謂愈遠則不得其詳故有所見所聞所傳聞之異程氏端學曰古者諸侯之卿大夫受)
(命於天子三命者氏再命者名隱桓之世猶有無駭翬挾柔溺之徒以名見者僖文以後諸侯專恣無復)
(請命皆自賜氏此可以觀世變矣左汪氏克寬曰或日或不日文定謂恩數厚薄似據傳公子彄葬之)
(加一等故云爾然文公而上一百一十四年書日百有七十宣公而下一百二十八年書日二百二十年)
(數略同而日數近倍則程子謂因舊史理或然也内大夫見經者四十有七卒者三十一不書卒十有六)
(竊疑大夫或卒或不卒亦因史舊文爾)
(庚平王五申十年)二年(齊僖十年晉鄂三年衞桓十四年蔡宣二十九年鄭莊二十三年曹桓三十六)
(年陳桓二十四年杞武三十年宋穆八年秦文四十五年楚武二十年)
春公會戎于潛(此書會之始山戎杜注陳留濟陽縣東南有戎城今東兗州府曹縣故戎城)
(是也當潛杜注魯地蓋近戎之地在今兗州府西南境)
左傳(二年春公會戎于潛修惠公之好也戎請盟公辭)
穀梁(會者外爲主焉爾知者慮義者行仁者守有此三者然後可以出會會戎危公也)
集說(何氏休曰書會者惡其虛内務恃外好也古者諸侯非朝時不得踰竟范氏甯曰凡年首月)
(承於時時承於年文體相接春秋因書王以配之所以見上奉時承天而下統正萬國之義然春秋記事)
(有例時者若事在時例則時而不月月繼事末則月而不書王書王必皆上承春而下屬於月文表年始)
(事莫之先所以致恭而不黷也他皆放此惟桓有月無王以見不奉王法爾徐氏彦曰案曲禮下云諸)
(侯相見於隙地曰會故定十四年注云古者諸侯將朝天子必先會閑隙之地以此言之則會合於禮言)
(會爲惡之非朝時不得踰竟者正以春秋之會非爲天子而作之孫氏復曰諸侯非有天子之事不得)
(出會諸侯凡書會皆惡之也)
夏五月莒人入向(向舒亮反縣此入國之始府莒國杜注城陽莒今山東青州莒州是)
(也懷向杜注譙國龍亢縣東南有向城今江南鳳陽府遠縣西四十里有故縣村漢置向縣龍亢在其)
(西孔疏世本莒紀姓向姜姓此傳云莒人入向以姜氏還文八年傳稱穆伯奔莒從已氏是莒己向姜見)
(於傳也譜云莒嬴姓少昊之後世本自紀公以下爲已姓不知誰賜之姓者)
左傳(莒子娶於向向姜不安莒而歸夏莒人入向以姜氏還)
公羊(入者何得而不居也)
穀梁(入者内弗受也)
胡傳(以事言之入者造其國都以義言之入者逆而不順)
集說(孔氏穎達曰將卑師少稱人周禮萬二千五百人爲軍二千五百人爲師五百人爲旅師者衆)
(也雖復五軍三軍悉皆以師爲名取其衆義釋例曰春秋不書軍旅壹皆曰師從衆辭是其義也定四年)
(傳曰君行師從卿行旅從君將不言帥師卿將不言帥旅以其可知故也卿行不合師從帥領一師則師)
(將並舉言某帥師也其師少者卿自須見惟舉將名大夫爵位卑下名氏不合見經故言師不言將也若)
(一旅之衆則例所不書大夫位卑又名不當見則謂之爲人劉炫云盟會例卿則書名氏非卿則書人是)
(將卑師少書人亦與盟會同字陸氏淳曰經中一字徧施諸例而義不同者惟人爾國而稱人衆詞也)
(師稱人則寡詞也名爵不貴而稱人則微詞也黜其名爵而稱人則貶詞也今莒稱人當是寡詞與無駭)
(帥師相反入孫氏復曰莒小國也入者以兵入也莒小國以兵向者隱桓之際征伐用師國無大小皆)
(專而行之諸程子曰天下有道禮樂征伐自天子出春秋之時侯擅相侵伐興兵以侵伐人其罪著矣)
(書莒人微者也書入入其國也侵人之境且爲暴况入人之國乎陳氏傅良曰入君大夫將皆稱人君)
(將書君自楚莊入陳始大夫將書大夫自郤缺入蔡始惟内大夫則書之家氏鉉翁曰此諸侯擅相侵)
(伐之始也曰伐曰侵曰圍曰取曰入曰滅皆貶也所以異其名者以其用師有小大淺深竒正之不同耳)
(凡伐人之國入其國都毁其廟祏遷其重器是之謂入春秋之所甚惡其罪下滅國一等莒子入向志在)
(於復其去妻未必遂滅其國故春秋書入而不書滅汪氏克寬曰穀梁以向爲我邑然不書伐我則非)
(我邑也據後書公伐莒取向則向爲小國而莒滅之耳)
無駭帥師入極(駭穀作侅後同帥朔律反後放此國此大夫專兵之始極杜注附庸小今)
(山東兗州府魚臺縣西有極亭)
左傳(司空無駭入極費庈父勝之)
公羊(無駭者何展無駭也)
穀梁(入者内弗受也極國也苟焉以入人爲志者人亦入之矣)
胡傳(非王命而入人國邑逞其私意見諸侯之不臣也擅興而征討不加焉見天王之不君也據事)
(直書義自見矣)
集說(杜氏預曰無駭魯卿不書氏未賜族人孫氏復曰無駭公子展孫不氏未命也外莒入向内)
(無駭帥師入極天子不能誅此周室陵遲可知也滅劉氏敞曰公羊以謂入者滅也無駭不氏者疾始)
(也非也春秋雖爲國諱然皆使其文不害實今更滅爲入則是文害實也且無駭不氏亦非疾始滅也案)
(春秋之初接近西周先王餘法猶存諸侯僭佚猶鮮故魯卿執政多再命翬挾無駭皆是也公羊見無駭)
(不氏因謂貶也又惡貶之過例因謂入者滅也此求其義不得而強爲之詞也穀梁曰入者内弗受也又)
(曰不稱氏者滅同姓貶也案入則不得謂之滅而穀梁先既以入觧之末又以滅通之此似穀梁作傳時)
(自以入爲義後竊見公羊之書以入爲滅又因注焉者也程子曰古者卿皆受命於天子春秋之時諸)
(侯自命已賜族者則書族不書族者未賜也賜族者皆命之世爲卿也許氏翰曰凡大夫未爵命於天)
(子不氏春秋之初尚謹此也無駭翬挾柔溺及宛之見隱桓莊篇是也自齊桓以後列國皆命大夫無不)
(稱族者蓋不復請命於周也古蘇氏轍曰無駭之不氏未賜族也或曰未王命也者天子賜姓諸侯賜)
(族楚未嘗通於周而其大夫曰屈完故氏非王命祖陳氏傅良曰入恒稱人惟内書大夫帥師呂氏)
(謙曰内大夫之不書氏其已賜族者去之所以示義也其未賜族者書之所以紀實也無駭之不氏意者)
(未賜族而紀其實乎何以知之以其卒而知之内大夫之生而不氐者筆削之際固各有義至於卒而不)
(書氏者獨隱之初無駭與挾而已苟以卒而去氏爲貶耶則是通春秋十二公之時自二人之外舉無可)
(貶者也牙之謀亂遂之殺嫡意如之逐君猶皆不去其族無駭與挾初非有三人之罪何爲恕彼而貶此)
(耶是知二人之卒不書族者蓋因未賜族而紀其實也以無駭之卒而推無駭之生則不書其氏者實無)
(氏之可書耳也張氏洽曰左氏稱司空無駭經不書官夫子削之趙氏鵬飛曰周禮一命受職再命)
(受服三命受位此三命也大國之卿三命次國之卿再命小國之卿一命此所謂爵命也公之子稱公子)
(公子之子稱公孫公孫之子不可稱公曾孫故以王父字爲氏也公子公孫皆生則姓之受氏之常也不)
(必命於其君惟公孫之子不可稱公曾孫故以王父字爲氏私所不安焉故必請於君而君命之此命氏)
(也未家氏鉉翁曰公羊目無駭爲展無駭是時無駭實有氏及其死乃以展爲氏耳齊氏履謙曰師)
(者卒乘之通稱也若戰稱人敗稱師来稱人追稱師乞師棄師取師之類事雖不同其爲卒乘之通稱則)
(一諸程氏端學曰古者元侯之卿有軍作師以承天子侯之卿無軍教衞以聽元侯李氏廉曰無駭)
(不書氏杜氏胡氏陳氏皆以爲未賜族公羊則以爲疾始滅穀梁則以爲貶滅同姓以左氏隱八年賜氏)
(之說考之則公穀爲無據矣以汪氏克寬曰春秋之初大夫猶稱名而不氏僖公後大率書氏見世卿)
(之盛也經書帥師者百有三十僖公以前書帥師者僅九皆内大夫文宣以後外大夫多書帥師定哀之)
(間尤數數書之大夫之強又可見矣又案二傳以爲滅極然滅鄟滅邿書取而極不書取則非滅也)
秋八月庚辰公及戎盟于唐(唐杜注魯地高平方與縣有武唐亭今在山東兗州)
(府魚臺縣東十二里)
左傳(戎請盟秋盟于唐復修戎好也)
集說(杜氏預曰八月無庚辰庚辰七月九日也日月必有誤孔氏穎逹曰杜勘檢經傳上下日月)
(制爲長歷此年八月壬寅朔其月三日甲辰十五日丙辰二十七日戊辰其月無庚辰也七月壬申朔則)
(九日有庚辰杜觀上下若月不容誤則指言日誤若日不容誤則指言月誤此則上有秋下有九月則日)
(月俱得有誤故云日月必有誤也日家氏鉉翁曰胡氏曰書日謹之也愚謂書日不書不皆襃貶所繫)
九月紀履緰來逆女冬十月伯姬歸于紀(緰音須履緰左作裂繻)
左傳(九月紀裂繻来逆女卿爲君逆也)
公羊(紀履緰者何紀大夫也何以不稱使昏禮不稱主人然則曷稱稱諸父兄師友宋公使公孫壽)
(来納幣則其稱主人何辭窮也辭窮者何無母也然則紀有母乎曰有有則何以不稱母母不通也女曷)
(爲或稱女或稱婦或稱夫人女在其國稱女在塗稱婦入國稱夫人伯姬者何内女也其言歸何婦人謂)
(嫁曰歸)
穀梁(禮婦人謂嫁曰歸反曰来歸從人者也婦人在家制於父既嫁制於夫夫死從長子婦人不專)
(行必有從也伯姬歸于紀此其如專行之辭何也曰非專行也吾伯姬歸于紀故志之也其不言使何也)
(逆之道微無足道焉爾)
集說(孔氏穎達曰此書逆女傳曰卿爲君逆也宣五年齊高固来逆叔姬傳曰書曰叔姬卿自逆也)
(是爲君逆則稱女自逆則書字也釋例曰天子娶則稱逆王后卿爲君逆則稱逆女其自爲逆則稱所逆)
(之字尊卑之别也此不言紀侯使裂繻而成八年經書宋公使公孫壽来納幣俱是昏禮而立文不同言)
(昏禮不稱主人者主人謂壻也爲有廉恥之心不欲自言娶婦故卿爲君昏侍者必稟君母之命婦人之)
(命不得通於鄰國若言卿輒自来非君所命故裂繻不言使也其無母者臣無所稟不得不稱君命故公)
(孫夀言宋公使也公羊言無母者稱父兄師友宋公不稱父兄者諸侯臣其父兄故不得稱也昏禮記曰)
(宗子無父母命之親皆没已躬命之以宗子之尊尚不稱父兄況諸侯也其稱父兄師友謂大夫以下非)
(宗子者耳則劉氏敞曰婦人謂嫁曰歸歸於諸侯則尊同尊同志又曰穀梁曰以國氏者爲其来交接)
(於我故進之也非也諸侯昏姻聘使相往来亦常耳何妄得進之且履緰國氏何異鄭詹而曰進之乎)
(程子曰非命卿皆書名以君命来逆夫人也在魯故稱女内女嫁爲諸侯夫人則書逆書歸明重事也来)
(逆非卿則書歸而已見其禮之薄也先儒皆謂諸侯當親迎親迎者迎於其所館有親御授綏之禮豈有)
(委宗廟社稷而遠適他國以逆婦者乎非惟諸侯即卿大夫而下莫不然也詩稱文王親迎于渭未嘗出)
(疆也又曰周國自在渭傍況文王親迎之時乃爲公子未爲君也又曰送之者雖公子公孫非卿則不書)
(諸陳氏傅良曰春秋之初大夫恒稱人必有好事於侯則書其大夫巳命字之未命名之各從其稱無)
(譏焉爾内女爲夫人凡八見於經未有来逆者書逆紀伯姬吾女遭人倫之變者也伯姬喪在殯紀侯失)
(國齊人葬之魯問不及焉故詳之也又曰内女爲夫人恒書歸不書歸者必有故也是故齊子叔姬不書)
(歸郯伯姬不書歸杞叔姬不書歸以爲嘗失位也非有故也而不書歸者非君夫人也張氏洽曰履緰)
(紀未賜族之大夫也案劉夏祭公及凡逆女者皆不書使蓋雖天子諸侯亦不自主昏所以養廉遠恥故)
(不稱使也女在國故稱女春秋於昏姻事與卒葬同皆詳書於策蓋送終與謹始一也男女之配萬事之)
(先天子諸侯無出疆親迎之禮必使上卿往迎於其國至於所館然後親迎以入此哀公問所謂大昏既)
(至冕而親迎也紀以卿逆猶可言也其或逆者微則輕配耦而無以正一國之夫婦故具書以見得失)
(呂氏大圭曰内女未有言来逆者此何以書曰春秋之紀事有故則書以重書以變書内女未有書納幣)
(者而宋公使公孫夀来納幣則書之以事之重而書也内女未有言来逆者而紀裂繻来逆女則書之以)
(禮之變而書也男女夫婦人道之大也是以聖人謹焉是故内女之見於經者不一矣然皆有故而書齊)
(子叔姬郯伯姬把叔姬不書歸而来歸則書志吾女遭人倫之變也内女爲夫人者八見於經非是不書)
(而莒慶来逆叔姬齊高固来逆子叔姬則書志大夫之越境逆女而公爲之主也至於紀伯姬叔姬宋共)
(姬尤詳焉此可以見書法矣謙俞氏皋曰履緰大夫名也再命例書名齊氏履曰卿爲若逆則稱女)
(自爲逆則稱字母爲子逆則稱婦女者從父母所稱之辭字者兄弟辭婦者對姑之辭又曰經書内女適)
(於諸侯及其大夫者凡十有二各以書法别之書歸者五而書卒者四紀伯姬紀叔姬鄫季姬宋伯姬也)
(書歸不書卒者一杞伯姬也不書卒者文闕也不書歸與卒者郯伯姬齊子叔姬也二女者皆見出者也)
(杞叔姬亦見出而書卒歸其喪也皆諸侯夫人也書逆不書歸者二叔姬也子叔姬也皆大夫妻也大夫)
(自爲逆者也直書卒者二伯姬也子叔姬也魯女之不嫁者也特卒之也程氏端學曰伯姬隱公姊妺)
(也伯字姬姓葉氏曰以姓繫氏婦人之通稱逆稱女别婦也歸稱伯姬别異姓也)
紀子伯莒子盟于密(伯左作帛城此外相盟之始有密杜注莒邑陽淳于縣東北密)
(鄉今山東莱州府昌邑縣東南十五里有密鄉故城)
公羊(紀子伯者何無聞焉爾)
胡傳(凡闕文有斷以大義削之而非闕者有本據舊史因之而不能益者亦有先儒傳授承誤而不)
(敢增者如賵葬成風王不書天吳楚之君卒不書葬之類皆斷以大義削之而非闕也甲戌己丑夏五紀)
(子伯莒子盟于密之類或曰本據舊史因之而不能益者也或曰先儒傳授承誤而不敢增者也闕疑而)
(慎言其餘可矣必曲爲之說則鑿矣)
集說(啖氏助曰穀梁云紀子伯莒子而與之盟此闕文耳云伯之穿鑿甚矣左氏云魯故也以子帛)
(爲履緰字故附會耳附程子曰闕文也當云紀侯某伯莒子盟于密左氏會作帛杜預以爲裂繻之字)
(春秋無大夫在諸侯上者公羊穀梁皆作伯内家氏鉉翁曰于蔑内盟之始也于密外盟之始也外盟)
(必書志東遷諸侯無所綂一自相爲盟也吴氏澂曰子伯二字或是侯字之誤)
十有二月乙夘夫人子氏薨
穀梁(夫人薨不地夫人者隱之妻也卒而不書葬夫人之義從君者也)
胡傳(夫人子氏者隱之妻也卒而不書葬夫人之義從君者也邦君之妻國人稱之曰小君卒則書)
(薨以明齊也先卒則不書葬以明順也有夫婦然後有父子有父子然後有君臣夫婦人倫之本也入春)
(秋之始於子氏書薨不書葬明示大倫苟知其義則夫夫婦婦而家道正矣)
集說(范氏甯曰夫人薨例日曰薨從夫稱薨不地無出竟之事薨有常處楊氏士勛曰左氏以子)
(氏爲桓公之母公羊以爲隱公之母穀梁知是隱公之妻者以隱推讓據其爲君而亦稱公故其妻亦稱)
(夫人也夫既不葬故其妻亦不葬而左氏桓未爲君其母稱夫人是亂嫡庶也公羊以爲隱母則隱見爲)
(君何以不書葬若以讓不書葬何爲書夫人故穀梁子以爲隱妻也孫氏復曰隱公夫人也夫人小君)
(與君一體故志之也子宋姓夫劉氏敞曰左氏曰桓母也審如是桓未君其母稱人是仲子稱夫人久)
(矣桓公爲太子必矣杜氏何以云隱當嗣立追成父志以立桓耶眀杜氏誤解傳傳又誤解經也又曰公)
(羊以謂隱之母此公羊以妾母得稱夫人故謂隱母爲夫人也然妾母實不得稱夫人當此之時禮法尚)
(少存惠公仲子是也而隱公又賢豈其違禮私貴其母哉程子曰隱公夫人也薨上墜之聲諸侯國内)
(稱之小君同婦人從夫者也公在故不書葬於此見夫婦之義矣吕氏大圭曰夫人子氏杜氏曰桓母)
(也公羊曰隱母也穀梁曰隱妻也宜孰從曰隱桓之母俱不得爲夫人也則其爲隱之妻者近是隱桓之)
(母不得爲夫人則嫡庶之義明矣隱之妻爲夫人則君臣之分定矣曰春秋蓋有以妾母稱夫人者矣曰)
(此禮之末失也作俑者其僖公乎僖公致厚於妾母而薨稱夫人則嫡庶亂矣葬稱小君於是有二夫人)
(祔廟則亂倫易理無復辨矣自是而後習以爲常以妾媵爲夫人徒欲尊寵其所愛而不虞卑其身以妾)
(母爲夫人徒欲尊貴其所生而不虞賤其父卑其身則失位賤其父則忘本禮庶子爲君爲其母無服不)
(敢二尊也凶汪氏克寬曰左傳以子氏爲仲子謂元年歸賵豫事安有其人未死而歸賵雖五尺童子)
(固知其不可也杜預謂隱讓桓爲太子成其母喪以赴於諸侯審如此則考宫當加諡號矣公羊又以爲)
(隱之母然孟子既爲夫人則聲子仲子均非正嫡聲子安可僭小君之號成風敬嬴所以稱夫人以僖宣)
(二公越禮以尊其妾母隱公若果尊其母爲夫人則當葬以小君之禮而書於經矣今考魯夫人見經者)
(八文姜哀姜聲姜穆姜齊姜書薨書葬子氏以隱公在不書葬出姜歸齊亦不書薨孟子以同姓諱而略)
(之妾母見經者六仲子之卒在春秋之前成風敬嬴定姒齊歸皆書薨書葬稱夫人稱小君與正嫡無異)
(仲子不稱夫人不稱小君猶未至如中葉以後失禮之甚也惟定十五年姒氏卒以哀公未即位故不成)
(小君之禮耳憲湛氏若水曰書夫人子氏薨謹正終也黃氏正曰春秋隱稱公則其妃必稱夫人豈)
(成隱之爲君而不成其妃爲夫人乎)
(案子氏薨三傳互異左氏以爲桓母固非矣公羊以爲隱母先儒謂妾母不當稱夫人春秋之初禮法尚)
(存不得以成風敬嬴爲比惟穀梁以爲隱妻義爲長故程子及胡傳皆從之)
鄭人伐衛(此諸侯專征伐之始)
左傳(鄭人伐衛討公孫滑之亂也)
胡傳(凡兵聲罪致討曰伐潛師掠境曰侵兩兵相接曰戰繯其城邑曰圍造其國都曰入徙其朝市)
(曰遷毁其宗廟社稷曰滅詭道而勝之曰敗悉虜而俘之曰取輕行而掩之曰襲已去而躡之曰追聚兵)
(而守之曰戍以弱假強而能左右之曰以皆誌其事實以明輕重内兵書敗曰戰書滅曰取特婉其辭爲)
(君隱也征伐天子之大權今鄭無王命雖有言可執亦王法所禁況於修怨乎)
集說(陸氏淳曰成公以前侵伐稱人者多不必盡是君命之卿盖遠事難詳從舊史書人耳又凡師)
(稱罪致討曰伐出孫氏復曰孔子曰天下有道則禮樂征伐自天子非諸侯可得專也諸侯專之猶曰)
(不可況大夫乎吾觀隱桓之際諸侯無大小皆專而行之宣成而下大夫無内外皆專而行之其無王也)
(甚矣孔子從而錄之正以王法凡侵伐圍入取滅皆誅罪也鄭人微者孫氏覺曰孟子曰春秋無義戰)
(故侵伐圍入一切書之以見罪焉春秋書伐二百一十三程子曰聲其罪曰伐衛服故不戰衛服可免)
(矣鄭之擅興戎王法所不容也氏朱子曰書伐國惡諸侯之擅興趙氏鵬飛曰左曰討公孫滑之亂)
(也鄭有兄弟之隙衛因其餘孽加兵於鄭盖亦交亂鄰國矣然聖人書鄭人伐衛若責鄭之深者何哉鄭)
(莊克其弟而不字其子使栖栖然僑纍於衛而又加兵於衞焉不書君將不書師不書帥師斥而人之貶)
(鄭之辭著矣諸家氏鉉翁曰此春秋書伐之始征伐天子之事而侯專之罪也然有早歲之爭伐齊霸)
(未興以前是也有晩歲之爭伐晉霸既衰以後是也惟中歲有奉王命而討不庭者齊晉二霸之師是也)
(春秋與之以霸討襃貶隨事而見嗣汪氏克寬曰滑共叔子鄭莊志於殺段又欲絶其而夷之去年以)
(王師虢師伐衞南鄙又請師於邾今再伐衛窮兵黷武遷怒復怨不貶絶而罪自見矣趙氏汸曰征伐)
(稱人者三十五稱師者十四皆文以前之事文以前征伐自諸侯出則雖卿將稱人與將卑師少者同雖)
(卿帥重師但稱師與將卑師衆者同蓋征伐之權在諸侯大夫奉命以行得失在其君而大夫之尊卑不)
(足辨也)
欽定春秋傳說彙纂卷一
