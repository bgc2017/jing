周易像象述易類
提要
(臣)等謹案周易像象述十卷明吳桂森撰桂
森字叔美無錫人嘗從顧憲成高攀龍講學
東林又從武進錢一本學易一本嘗著像象
管見諸書桂森本其意而推闡之以成是書
名曰像象述明師承也經文用注疏之本惟
刪其卦首六畫卷首列像象金鍼一篇標舉
大旨卷中所注皆一字一句究尋義理頗有
新意可參據桂森自序是書成於天啓乙丑
其原本上方有朱字評語稱景逸高先生批
者為攀龍不署名者皆出一本考攀龍之卒
在天啓丙寅當猶及見一本在萬歷中為御
史建言黜死天啓辛酉已贈太僕寺少卿不
應及見蓋桂森以萬歷丁巳從一本於龜山
已草創此書隨時商定自序所謂間有所述
以呈先生先生為面訂之惜未半而先生曳
杖者是也然則桂森是書具有淵源非師心
自用者矣乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周易像象述叙
像象述者述啟新先生錢子之易也先生有像象三書
曰管見曰像抄曰續抄其大旨以乾坤兩畫為人儀以
天地雷風水火山澤八物為人象而謂之像者以全象
備於人則人必成其為象斯成其為人也惟知像象為
人而乃知一卦一爻皆人身中物爻象之辭皆言人身
上事故易至深也而實至顯至賾也而實至近聖人曰
神而明之存乎其人默而成之存乎德行其示人之意
亦親切明白矣先生三書外又畫人象圖以析其義斯
義也啟鑰開關無異以司南指來學之路也然則先生
之書詳矣又何必述乎蓋森於庚戌受業得覩管見於
癸丑設臯比延先生於東林得覩像抄隨讀隨聽而見
先生之言不盡於書也又於丁巳負笈龜山得覩續抄
朝夕從遊而見先生之意不盡於言也於是間有所述
以呈先生先生為面訂之惜未及半而先生曳杖矣自
是朝而讀夕而思更八寒暑而成帙夫先生之書猶不
足盡先生而况述之者又安能彷彿先生乎然而寧述
焉者使有好易者見之知像象之旨其意不在於言而
言不在于書若此天啟乙丑仲冬望吳桂森謹識
像象述金針題辭
鴛鴦繡出從君看不把金針度與人此禪門語也儒家
之意不然凡不可得而授者巧也鴛鴦也可得而授者
矩也金針也有得金針而不必巧者矣未有無針而能
繡者也是書所言非易也而有讀易之法循其法象象
爻爻若有線可通者變而通之特存乎人焉爾書未嘗
出于啟新先生而矩則出于先生故謂之像象金針云
讀易之法先看隂陽隂陽大分明然後看八卦八卦性
情得然後看六十四象六十四象卦名識然後看彖辭
彖辭明然後看三百八十四爻義爻義得然後看小象
從源察流始知條理脉絡一一分明聖人下字下語都
是因物賦形化工神筆極擬議之工句中有象字中有
義句句字字有个緣故下落無一个閒文雜字與詩書
文法不同識得一分才有一分可進通得一路更有一
路可通故學易者无中止无窮盡没身已爾何為隂
陽大分要知隂陽是兩非兩是一非一以其質言之有
大小貴賤剛柔動静之截然不同是隂陽兩也以其用
言之剛大所以主柔小非柔小亦不成其為剛大柔小
所以承剛大離剛大便不成其為柔小故用九用六總
是一用所以繫辭曰隂陽合德又曰天地設位而易行
乎其中天尊地卑乾坤一定易便行乎其中蓋有尊有
卑便是易此所謂一也何也大統小貴統賤原是一也卦
卦爻爻聖人立象繫辭無非明其一者而已何為八卦
性情隂陽交而成八卦因其分不同而有八樣性情乾
初交于坤而成震一陽在二隂之下自然動而上故震
曰動也則一陽在二隂之中為䧟在二隂之上為止三男
之性情分矣坤初交于乾而成㢲一隂在二陽之下有
漸以入之象故㢲曰入也則一隂在二陽之中為附麗乎
陽在二陽之上為下悦乎陽三女之性情分矣三男三
女又有不同之情震坎艮以剛為用只以一剛爻為主
其情直遂而專一㢲離兊以柔為用不以一柔為主却
仍以剛為主故㢲兌重剛中一爻離重上下兩爻其情
委曲而不專一无非剛主柔承之義也若純乾三剛則
知其性情惟是一健純坤三柔則知其性情惟是一順
何名為健因其動而不息見其為健試觀宇宙間造化
生生不已曾無停待都是這个乾道不息何等樣健所
以在人心天理流行无一息不運是人之乾德也只是
一健也能順此天理便是人的坤德天理發動處便是
震德理欲不容混而險峻處便是坎德詣極而止于理
處便是艮德㢲入者低心下氣㢲以入此天理也離麗
者虚中以附麗此理是為真明也兌悦者樂循天理為
悦也此之謂八德八德既明則相摩相盪六十四象出
矣何為六十四象八卦互相推盪有六十四樣大道
理聖人看得這道真切難以名言故卦畫六十四樣每
卦定一卦名以象其物宜命名雖一字發揮卦中義理
至精且備一字中常包涵數義如震字有動之義有恐
之義有起之義如屯字有盈之義有始之義有難之義
如需字有待之義有養之義有須之義六十四卦命名
无不皆然聖人極擬議之神方掛出這个象故曰立象
以盡意又曰八卦以象告若夫乾卦所彖元亨利貞等
辭是乃發揮卦中之德與卦中之用要觀象玩辭必觀
明卦象然後可以玩辭故夫子於彖傳中必先詳說卦
名把兩卦相推盪妙理細細分剖每卦必先從上卦連
下說一句又從下卦連上說一句如蒙則曰山下有險
需則險在前皆就上卦說起也蒙又曰險而止需又曰
剛健而不陷從下卦說上也所以說知者觀其彖辭則
思過半矣卦象不明如何觀得辭若把這兩象相合處
看出往來之妙真是爻位吉凶大段可以了了彖傳之
後又繫以大象大象上一句正闡明因象命名之義如
八純卦乾曰天行坤曰地勢坎曰洊至離曰兩作震亦
曰洊艮曰兼巽曰隨兑曰麗字字奇而玄玩之有无窮
意味至於六十四象或曰上有下有或曰在上在下俱有
個緣故非漫然落筆其義全在兩卦一往一來之間凡
在内卦為來為主在外卦為往為用此易中往來大義
也所重在來而内卦則大象先設下卦所重在往而外
卦則先說上卦一字推移務尋分曉若夫訟之云違行
泰否之云交不交豫之言出言奮剥之言附无妄之言
物與大過之言滅家人之言自出豐之言皆至添換字
法之間其義至精至妙立卦命名深意寓於一兩字中
從此研求易方有門可入也何為三百八十四爻義
六爻之義易以貢蓋一卦一个道理而用處却有六樣
皆因時位之不同故曰六位時成惟不同則有宜與不
宜而吉凶悔吝於此分矣六爻之義全要明白這吉凶
悔吝使人知所趨避所繫爻辭正為辨吉凶也故曰辨
吉凶者存乎辭辨得吉凶分明變化之道便曉然在其
中所以說言天下之至賾而不可惡言天下之至動而
不可亂只是說易家到吉凶之故多不分明大約只以
卦畫剛柔與爻位隂陽之合不合定其吉凶細看來殊
不盡然不知繫辭末章自說分明曰愛惡相攻而吉凶
生遠近相取而悔吝生又曰凡易之情近而不相得則
凶或害之悔且吝但是要知六畫卦相與相取之情須
先辨明了三畫卦之情先以六子言之震初一剛自然
无不吉若二柔中爻近剛庶幾猶可已不免乘剛之悔
第三爻遠初剛則凶吝多矣艮一剛在上為止主多吉
二爻柔而得中初爻遠剛為未定之止不如二爻矣坎
中一剛既䧟于二柔雖為主爻不能全吉若下一柔能
順剛猶或可也上一柔揜剛其凶必矣㢲兑兩柔卦
柔爻不能作主以剛為主兩剛爻不可並主只以剛中
為主故二卦之中爻無不吉者㢲之初柔順于剛下多吉
兑之柔爻揜于剛上凶也宜矣㢲之上一剛多不吉剛
過則易燥也兑之初剛多吉悦之始剛則得正也離中
一柔麗于二剛之間為柔爻中最吉而剛爻本宜吉其
中有不吉者在下一剛或明而未透在上一剛或明而
至于過露也此吉凶相半之道也如乾三爻宜全吉而
上爻或有悔吝以剛道而極則當辨也坤三爻初與中
爻無不吉而上爻時有不吉以得則坤柔為順之極失
則坤隂為閉塞翕合之極也此八卦一定之情也總其
大要不出二語曰尊陽而卑隂貴中而賤極故繫辭云
設卦以盡情偽情偽何由分以隂陽尊卑貴賤而分也
其謂之相與則以兩卦一上一下言之如震動也宜從
根動則在下卦為得情在上卦不如矣艮止也宜止于
極則在上卦為得情在下卦不如矣坎剛宜出而在上
不欲其䧟而在下離明宜反而照内不欲其露而向外
㢲柔善下在下愈吉兑柔善悦悦于内則凶以此觀相
與而得不得之情見矣其謂之相取則以應爻與近爻
言之凡相應之爻柔在上剛在下則成交以柔本下行
剛本上行也剛在上柔在下則不能成交(細察各卦中爻辭可見)
凡相近之爻剛在上柔在下則為順而從柔在上剛
在下則為逆而乘能交則遠而可以相取不能順
則近而不能相取(二句可以互觀)以此觀所取而得不得之情
見矣由此推求乃知吉凶悔吝有个天然之故六爻時
義其至不齊底却是個至一定底故曰易以貢聖人所
繫爻辭多不得些子少不得些子不過辨别這吉凶之
故明其故則因不相得中便知所以相得之道剛柔之
間一進退推移便成了變化故曰聖人有以見天下之
動而觀其會通以行其典禮繫辭焉以斷其吉凶是故
謂之爻此觀爻之法六爻之辭夫子詳以小象非如
後世訓詁之文也皆因爻辭有險易其深義難窺故又
闡發一番畢竟于爻義相關有必不可少者方纔說出
其旨大約有數等不可拘文泥義作一例看有反文以
見義者有補文以盡義者有先文以起義者有後文以
申義者有另文以發義者有偏文以舉義者有隨文以
明義者說易者但知隨文明義一法所以不能盡通衆
象因而支離其說試詳言之如大壯六五爻辭喪羊于
易无悔吉辭也象則曰位不當恐人誤認无悔故反言
以明之夬九五爻辭中行无咎象則曰未光也因夬五
有柔在上要无咎甚難故亦反言以明之此反文見義
者也如補文盡義者篇中甚多不勝舉而六爻皆補則
于復家人兩卦可見如復初曰修身二曰下仁三曰義
四曰從道五曰中以自考上曰反君道家人初曰志未
變二曰順以㢲三曰家節四曰順在位五曰交相愛上
曰反身皆于本爻中發出精意此補文盡義者也如臨
之六二曰未順命也本爻並无此義只為三爻有甘臨
之弊故于二先危之言雖无不利猶當知有未順者在
此先文起義者也(大槩兑柔在上則兑之中爻皆有不足之辭如萃五夬五皆曰未光聖人)
(无非先為兑柔防也)如小畜九二曰亦不自失也蓋為初爻有自
道之文故二言亦不二字此後文申義者也其另文發
義者如屯初曰以貴下賤大得民也爻辭只有利建侯
象文直發侯之所以當建以其得民之故如益初曰下
不厚事也爻辭只有大作象文則說出惟其下無事任
所以大作方得益二爻一例也又如姤之九五曰志不
舍命也直把有隕自天心事發出又一例也皆為特筆此
另文發義者也如姤之上九爻辭說吝又說无咎兩意並
列象文只曰上窮吝也豐之九三爻辭折其右肱无咎象
文直說折其右肱終不可用也不提无咎此偏文以舉
義者也以上數則俱先會其意然後可以通其文即隨
文明義中亦有深意如无妄六三曰行人得牛邑人災
也遯九四曰君子好遯小人否也直述爻辭不加一字
然其中自有意義俱要理會至于當位不當位二語象
中疊見最為難看只如隂陽爻位之說如需以六居上
而何以曰不當位噬嗑以六居三居五而三既曰不當
五何以又曰得當似為難曉若以吉凶言之六爻皆當
位无如既濟皆不當位无如未濟爻辭宜大相懸絶乃
既濟初剛曰曳輪未濟九二剛失位矣亦曰曳輪既濟
九三曰伐鬼方未濟九居四矣亦曰伐鬼方語殊不異
其無關吉凶之故可知也看來當位之語多只見于三
四五之位則位以有尊位无尊位言也必居其位者是
卦主(如震之剛巽之柔等爻)或為全卦最重而用事之爻方可言
當位不當位蓋各卦之情不同則所云當位者亦不同
非可一則槩也大抵易變動不居不可為典要全要在
時宜上觀玩此為至要之訣如无咎貞凶之文象中先
有幾樣觧皆因卦情而異也可為明證易只是一理
而已所以萬殊皆備元來只是一個所以時時變易原
來却是不易此理甚大天地不足以盡之故曰乾為天
坤為地與為圜為君為母為布等一樣並列蓋理形而
上天地雖大亦是有形而為器者也由此觀之所云象
者非特雷風水火山澤為舉一物以象之即天地亦不
過以一物象之也六十四卦中非特井鼎之類為舉一
物以象之即如師訟等名亦舉一端以象之也蓋象以
象此理非專言此一事若一卦只就一事看程子有言
易可以六十四事盡矣然而此一事之理未嘗不盡于
其中也爻也者則所以效此卦者也卦如一物却有六
樣用處乃有爻故爻義必須就本卦求必無卦外更可
别起一義所以篇中爻辭或此卦同于彼卦(如壯二只言貞吉觧)
(初只言无咎他爻同者多)而其來歴截然不同一一要分明大抵此
卦之必不可混同于彼卦一爻之義必不可再闡于一
爻各卦之象各爻之辭總攅簇一片如物之聚成一器
其中空缺一件不得錯雜一件不得天成一塊道理方
見易中全玩所以說六十四象是出六十四樣頭面其
實只此人也三百八十四爻是有三百八十四樣動作
其實只一人之動也學者貴識此說易從來有數則
曰乘承比應曰隂陽爻位曰變卦此三者程朱皆因之
夫乘承比應之義顯而易窺然細察之聖人于柔乘剛
未必言凶剛承柔未必言吉剛柔相應未必言吉不相
應未必言凶剛柔相比亦然則又顯然不足據也隂陽
爻位之義已詳上條至于變卦之說尤為難定若云從
某卦變而來則何卦何爻不可變安知從此卦來若云
吉凶因變而往則爻爻皆有變安知吉凶從此而定四
千九十六皆可變也以此說易不勝煩矣三則之外有
說曰雜物撰德即中爻互卦之法有說曰先定主爻二
說程朱不用夫泰六五曰帝乙歸妹明乎雜一歸妹卦
也師曰長子帥師明乎雜震為長子也萃之三象曰上
㢲明乎言雜巽也然因雜撰而定吉凶似為舍本尋末
且所云辨是非者雜震離巽多謂之是雜坎艮兑多謂
之非未謂通論其中間可雜者止十六卦(乾坤剥復頥大過家人暌)
(夬姤蹇解漸歸妹既未濟)餘不成雜非大全之義也每卦定一主爻
觀爻辭多合然不以五位為主則以剛柔卦定主(男卦主剛)
(女卦主柔)若咸六爻无定主爻辭若主四非尊位非卦之重
爻也恒亦六爻无定主此又不可盡曉者也近又有錯綜
之法(乾坤坎離以剛柔對錯震艮巽兑上下相綜其說出來知德)據坤卦上六言龍
明為錯乾之義其主爻中取象歴歴可據第繫辭明言
錯綜其數今以之言象難以為凖的矣大抵易理無所
不備其看法亦无所不通聖人說易皆舉一隅以示人
故程子曰再說一部易亦可如前數則未嘗不是易但
執一法以槩象爻則未免驅易從已之病愚意只當因
辭求法不當執法看辭辭中所有如前數則皆可說易
辭中所未有一法不拘也以此為定則易有最難曉處
是序卦夫子只就義理上說得連續文王此序實通乎
造化故歴代推算家只照得此序興衰治亂萬古不爽
京房易至以卦氣挨歲挨日亦无不驗不知何故直把
一個造化範圍定了說易家无能及此涇陽顧先生曰
易有卦名卦畫卦序三者玩不盡可為知言先儒看
易條例當曉者甚多其有最要最精為易中真血脉者
不可不拈出程子曰上天之載无聲无臭其體則謂之
易其理則謂之道其用則謂之神命之于人則謂之性
又曰體用一源顯微无間邵子曰體在天地後用在天
地先又曰天根月窟閒來往三十六宫都是春張子曰
兩故化一故神錢子曰卦者掛掛出一太極掛出一个天
地儀象于人身使戴天履地之人皆知有參天兩地之
事業
