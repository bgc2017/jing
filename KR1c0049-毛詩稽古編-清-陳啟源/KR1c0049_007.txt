毛詩稽古編卷七
吳江陳啟源撰
秦(變風)
車鄰
車鄰序云秦仲始大駟鐵序云襄公始命始大國始大
始命命為諸侯也是秦仲尚未為諸侯而得備寺人之
官者疏謂附庸雖未爵命自君其國猶若諸侯故得有
之似矣然非直此也王朝公卿大夫士禮記謂之内諸
侯孟子亦云大夫視伯秦仲為襄王大夫自當備次國
之制非復附庸之舊其有車馬侍御禮樂無疑也況詩
以創見故美之則前此雖君其國未必有寺人矣疏語
殆未盡然又朱子辨說以車鄰非秦仲詩劉瑾從而和
之謂大夫不得有寺人此詩疑作于襄公之後何見之
陋也
閽寺守門古制也欲見國君者俾之傳告不過使令賤
役耳車鄰疏引燕禮及左傳為證見傳命是其常職然
則寺人之令非以為刺也嚴緝謂三代侍御僕從罔非
正人今秦用寺人為失夫侍御僕從豈給使令賤役者
邪楊用修因其語遂極論之又牽合繆公學著人事以
為後世刑餘為周召法律為詩書皆始於此故聖人錄
車鄰以冠秦風議論雖美然非詩人本指
寺人之令毛云寺人内小臣也疏申之云寺人是在内
細小之臣非謂寺人即是内小臣之官也盖周禮天官
所屬内小臣與寺人各一官故辨之耳此詩朱傳襲用
毛傳語大全亦引孔疏注於下而節其語曰寺人是在
内細小之臣即今内小臣之官也吁謬矣裁去非謂寺
人四字是引疏而反其意也又改是字為今字夫孔氏
所謂今豈非唐乎唐書百官志並非内小臣之官也先
儒之語經其剪裁便致不通可哂已
駟鐵
公之媚子毛鄭釋之謂能以道媚於上下使君臣和合
疏申之謂如卷阿吉士媚于天子媚于庶人又如文王
四友有疏附皆能和合他人使相親愛不僅已能愛人
而已其曰子者王肅以為卿大夫之稱也案斯言得之
集傳訓為所親愛之人盖以秦廷未必有大賢如孔疏
所稱耳然襄公復世讎興祖業始列於諸侯亦嬴之雋
也其臣雖不及疏附吉士之賢然豈必無一二智略之
士可以宣道德意和輯衆心者與之圖議國事哉至嚴
緝以便嬖當之其舛尤甚以嬖臣從獵而著之於詩是
刺也非美也況詩篇媚字多為美稱惟書言側媚乃以
側為媚故孔傳釋為諂諛之人惡其側非惡其媚也嚴
氏此解不惟昧於詩理且闇於字義矣
載獫歇驕載始也始試習之也後儒謂以輶車載犬其
說始於文選張銑注五臣多謬誤不足信也犬馬皆畜
犬本以能走見長何反用馬力載之乎集傳又用韓愈
畫記為據後世事恐難以證古嚴氏詩緝引補傳語謂
歇驕非犬名以車載犬所以歇其驕逸爾雅改歇驕從
犬以合毛氏耳此尤謬妄爾雅釋詩書字音義同而形
異者甚多獨此二字因毛而改合其釋詩亦間與毛異
義何此二字必欲合毛乎況歇其驕逸亦不成文理
小戎
戎世為秦患而襄公時周有驪山之禍戎患尤劇小戎
序所謂西戎方彊征伐不休是也幽王亡於襄公之七
年秦救周有功十二年伐戎至岐而卒此數年中皆征
伐之時矣襄公奉天子命乘國人好義之銳心終身不
能平戎方張之寇信難以力捽也子文公始敗戎收周
餘民而有之至七世孫穆公用内史廖計取其謀臣由
余益國十二遂霸西戎自此戎弱而秦彊矣然襄公以
義興師民心樂戰故子孫得收其成功耳小戎一詩實
秦業興盛之本
爾雅釋畜有二馵一膝上皆白惟馵一左足白馵孔氏
詩疏引郭注云馬膝上皆白為惟馵後左足白者直名
馵(今郭注無此二句盖傳寫逸也)小戎詩駕我騏馵毛云左足白曰馵
則郭所謂直名馵者也案馵從馬二其足之戌切埤雅
云以躁故二絆其足易震卦為馵足是也又䭴馬一歲
也從馬一絆其足讀如弦徐云戶關切又馽絆馬也從
馬囗(音圍回也象回匝之形)其足讀如輒徐云陟立切左傳(成二年)
韓厥執馽(今左傳作縶杜注馬絆也縶即馽之重文)前此三字義皆為絆馬
而稍不同音形大别說文辨之甚明弓有韔有閉皆見
小戎閉以竹為之韔以韋為之閉狀如弓約於弓裏既
約之則又納之韔中韔字亦作鬯鄭風抑鬯弓忌是也
又名櫜見彤弓時邁二詩又名韣見月令又名鞬又名
&KR0802;右屬櫜鞬伏&KR0802;嘔血皆見左傳(一僖二十四年一哀二年)&KR0802;亦作
韜
毛云閉紲也考工記工人注引詩作竹䪐緄縢儀禮士
喪禮注引之作祕又云䃾古文作枈然則䪐閉祕枈
四字文異而義同
縢釋文云直登切案縢字說文玉篇廣韻皆徒登切與
藤同音如釋文切則宜讀如澄吕記從之
載寢載興箋云閔君子寢興之勞集傳云思之深而起
居不寧鄭指君子言朱指念君子者言義皆可通以上
二章例之則箋義勝矣
蒹葭
雍戎狄之墟也周秦皆興焉公劉以下諸君變戎狄而
為周襄公以下諸君復變周而為戎狄一用禮一不用
禮之故也自襄公不用周禮以成風俗秦遂終於為秦
下迄漢唐宋究不能復文武之舊襄公寔為罪首矣此
時周之遺民猶及見西京文物驟覩襄公之棄禮故異
而刺之久則胥化而為秦安之如故矣夫子錄蒹葭詩
著千古世道升降之大關也但周之用禮詳見豳風二
雅周頌諸詩秦之棄禮僅蒹葭一篇及之又全篇托興
語意深遠必得序而始明此讀詩所以貴論世而論世
之不可無序也朱子不信序說故終不得此詩之解
終南
有條有梅傳云條槄(音叨)也爾雅槄山榎(音賈)注云今之山
楸是一木而異名也楸榎本一木但楸葉大榎葉小略
異耳故生於山者名亦互通也陸疏謂山楸亦如下田
楸其釋北山有楰又謂楰為山楸之異者然則楸條楰
三者亦同類而稍别與傳又云梅枬也枬字俗作楠木
生南方似豫章其樹直上童童如幢盖高十餘丈大者
數十圍氣甚芬芳為梁棟器物皆佳良材也此非似杏
寔酢之梅有辨見總詁
黻衣繡裳集傳用孔氏書傳釋之曰黻之狀□兩已相
戾案已字誤吾友楊令叒旭云當作弓不成字無音可
讀非兩已之文斯言當矣又案□古弗字因謂之黻見
漢書韋賢傳師古注又見顧野王玉篇則此字上下兩
畫當中斷文作□今本直作亞夫亞字亦誤
黃鳥
臨其穴惴惴其慄言秦人哀此三良為之悼慄也箋語
甚明朱傳謂觀臨穴惴慄之言是康公生納之於壙罪
有所歸恐未必然史記秦本紀正義引應劭語云穆公
與羣臣飲酒酣公曰生共此樂死共此哀於是奄息仲
行鍼虎許諾及公薨皆從死竊意此三人者定是然諾
不苟俠烈輕生之士何至臨穴惴慄待人廹而納之壙
邪但康公不特為禁止任其自殺則亦不能無罪要之
康公與三良廹于君父之亂命不能以義决從違雖有
罪當從末减若穆公要人以死乃昏君虣主之所為應
為首惡也左傳(文六年)及詩序專罪穆公信為正論班固
序傳稱田横義過黃鳥劉德謂黃鳥詩罪穆公要人從
死亦得之
晨風
穆公雖不為盟主然置晉救荆霸西戎亦嬴之雋也而
得士力為多如百里奚蹇叔公子縶公孫枝之徒謀臣
濟濟然傳謂賢人歸之駛疾如晨風之入北林信有之
矣康公嗣立秦業遂衰終春秋見擯於中國士會之歸
也繞朝謂之曰子無謂秦無人(見文十三年左傳)可見康公棄
賢有人而不用也卒為晉所紿貽笑於諸侯非自取之
乎序云忘穆公之業棄其賢臣非無稽之談也朱子以
為婦人思夫之詩夫君子之稱豈獨妻可目其夫哉
駮駁音同而形異義亦異秦風隰有六駮爾雅駮如馬
倨牙食虎豹字從交豳風皇駁其馬爾雅駵白駁字從
爻兩字竝見說文駮注同雅駁注云馬色不純亦與馬
白相雜義同易乾為駁馬王廣云駁馬能食虎豹取其
至健則秦之駁(此毛傳義)也宋衷云天有五行之色故為駁
馬則秦豳二字俱通秦梓榆(此陸疏義)青白駮犖豳駁馬赤
白皆雜色也易疏獨取王義則字當從駁
無衣
無衣詩序以為刺其君好戰朱子以為民自述其好戰
兩意相反夫樂生惡死人之常情在為君者務廣土地
不恤民命則好戰或有之耳謂民自好戰豈其情哉秦
俗雖勇悍要自商君變法之後利於首虜之獲始以好
戰成風當春秋世未必然也其時兵與晉遇殆九戰而
一勝耳秦民果勇乎怯乎樂鬭乎不樂鬭乎此實事之
可考者也朱子又詆小序以為與詩情不協夫不論世
何自知詩情哉與子同澤鄭箋以澤為䙝衣釋文與正
義皆引說文云袴也劉熙釋名以為裁足覆胷背又名
鄙襢又名羞襢則非袴矣劉許皆漢人未知孰是又袴
訓脛衣今之韤也古上衣下裳不用今之袴
無衣篇集傳極稱雍州土厚水深其民厚重質直周用
之易以為仁義秦用之易以成富彊後世建國者宜定
都焉噫此趙宋一代之習見非萬世之通論也藝祖嘗
欲都關中而不果後漸致削弱故宋世謀國者長以為
憾率交口稱羡關中推為奥區神臯殊不知古帝王之
興各因利乘便相度時宜以建立都邑豈容執一乎況
此特論其形勢耳非論其土俗也若民性貞淫厚薄未
嘗盡由地氣堯舜之仁義不下於文武元之彊虣不减
於秦皆非以雍興也俗有淳澆力有彊弱惟上所化耳
如必恃地氣為之則禮樂刑政反在可後矣
渭陽
序云康公念母孔疏申之以為秦姬生存時欲使文公返
國康公見舅得反憶母宿心故念之斯言善於論世
矣秦穆初心本欲置重耳惑於公子縶之謀故先置夷
吾以罔利於晉(事詳見左傳)然二公子之仁不仁秦人共知
之穆姬卷卷於宗國縶之謀非姬之願也況夷吾反國
之後首棄姊言又背施閉糴以召鄰釁及身執於秦姬
復死爭以釋之姬見夷吾之不仁必益思重耳之仁登
臺履薪之時康公與焉母之宿心知之深矣今重耳反
國得如母願而母顧弗及見回憶往事自應愴然故詩
本送舅之詞而序云念母旨哉孔氏申之深中當年情
事
宋廣漢張氏謂渭陽念母康公之良心然不能自充於
令狐之役怨欲害之也吕記朱傳皆錄其語然而誤矣
令狐之役非報怨也非貪利也為納雍也秦之納雍晉
逆之也初逆之後距之晉則無信非秦之罪矣源又謂
康公此舉正其念母之心為之母之欲置文公以其仁
也雍之好善而長文公愛之而寘諸秦誠立之必能繼
文之烈晉又以無長君而逆之安得不納納雍者是穆
公置重耳之初心非公子縶置夷吾之譎計也康公以
為是足以慰母於地下矣故于其入也猶監於吕郤之
難而多與之徒衛其慮之也周矣豈料晉之變計哉故
余謂令狐之役益見康公念母之心且此舉若成則秦
晉和好當復如初不至有河曲之師矣
權輿
箋云屋具也渠渠猶勤勤禮食大具其意勤勤然疏云
屋具釋言文案今本爾雅屋作握邢昺云李本作幄屋
握幄三字必有一是而屋具與箋合當以為正矣始則
大具今則無餘文義相應斯解為允集傳祖王肅以屋
為屋宇用修議之良是或曰夏屋即食爼猶閟宫詩云
大房也亦可通但箋義出爾雅較有本
陳(變風)
詩譜謂大姬好巫覡歌舞民俗化之地里志亦言大姬
婦人尊貴好祭祀用巫故俗好巫鬼其說略同皆言陳
俗之不美自大姬始也竊怪文王后妃之德化及南國
夫人大夫妻與漢濱之游女大姬親孫女獨不率教乃
從事淫巫開陳地數百年敝習況傳稱胡公不淫(見左傳昭)
(年)斯亦足表正其封内民顧不從君而從夫人皆理之
難曉者朱子喜闢漢儒然此說獨信用之
陳風十詩朱子惟取株林一序餘皆辨以為非其本屬
有據而疑為無據者宛丘衡門墓門三詩也首序出自
采風之官所指時世定有實據安有以諡號彊配而欺
後代之理幽公之遊蕩僖公之愿而不思自立他典闕
之猶幸存於詩序可資後儒之見聞何忍棄之陳佗之
惡見於左傳(隠七年及桓五年)墓門之刺固其所宜尤非無證
也其本非淫亂之詩而判為淫詩者東門之池防有鵲
巢二詩也昏亂之君忠言不入庶幾賢妃與之共處閨
房燕笑之語或可漸化其心此忠君愛國者不得已之
思也衛之靜女齊之鷄鳴小雅之車舝皆此意朱子以
為男女聚會之作淺之乎言詩矣同一憂也君信讒而
憂者正也男女有私而憂或間之非其正矣朱子舍正
而取變與夫子一言以蔽之指無乃不相類與其本是
刺淫之詩而指為淫人之自述者東門之枌東門之楊
月出澤陂四詩也天下雖至無恥之人發其淫私之事
則赧然面赤决無將自已淫汚之行編為詩歌以誇示
人者即後世玉臺香奩之詠及近世淫詞豔曲皆是文
人墨士寓興而為之未有淫者之自述也朱子何弗思
乎况東門之枌云不績其麻市也婆娑言其棄女工而
不事疾之之甚也澤陂云寤寐無為涕泗滂沱言其更
無他事惟知戀色而已鄙之之甚也譏刺之意已顯然
於言中豈淫者之自道邪
宛丘
毛公之傳詩李廵孫炎之注爾雅皆以宛丘為四方高
中央下獨郭璞反之謂中央隆高曰宛丘因爾雅宛中
宛丘上文有水潦所止泥丘下文有丘上有丘宛丘若
以為中央下則與泥丘相似而與丘上有丘不合矣又
案水經注云宛丘在陳城南道東王隠云漸欲平今不
知所在矣據此則宛丘之形難以目騐而知宜先儒之
各執一說也又宛丘歲久遂為平地乃丘之小者故爾
雅言天下有名丘五其三在河南其郭氏以為宛營諸
丘碌碌未足當之益信酈語之不謬矣玉海詩地理考
載輿地廣記(歐陽忞著)謂宛丘地形正符丘上有丘之語元
魏時已失丘所在忞何由見之殆屬附會(忞著廣地記當宋徽宗時)
東門之枌
糓旦于差音釵訓擇箋謂擇善地而遊下文南方原氏
女家是也今以為差擇善日不若箋之當隂晴未可預
期豈容人擇邪
衡門
泌之洋洋可以樂饑傳云泌泉水也洋洋廣大也樂饑
可以樂道忘饑廣大正目泉水言耳盖波流壯闊至寂
寞也然可以樂道忘饑與上衡門雖陋而可游息兩喻
本一意孔氏申毛乃以泉水涓流漸至廣大喻人君進
德亦積小成大則樂飢語意迂回況首章二句文義參
差殆非傳悞又樂飢鄭本作&KR1276;(瘼同)飢義更明捷
東門之池
可與晤歌毛訓晤為遇鄭訓為對孔氏通之謂釋言遇
偶也則遇亦對偶之義是毛鄭義本相同也朱傳釋為
解悟之意亦通但對字雖平實而趣味較永矣况以詩
語觀之可與二字内已具有解悟意不必複出
可以漚菅集傳云菅葉似茅而滑澤莖有白粉此用陸
疏語然陸云根下五寸中有白粉不云莖有白粉案說
文云莖枝柱也枝生於莖故曰枝柱根木株也徐曰入
土曰根在土上曰株然則根與莖别矣況莖下五寸乎
郭氏注爾雅以菅為茅屬陸氏草木疏以菅為似茅則
菅茅乃各一草觀小雅白華詩茅菅並言又以菅喻申
后茅喻褒姒其說良是陳風可以漚菅孔疏既引郭陸
之說又引白華箋已漚名菅之語而繼之曰未漚但名
茅是誤合茅菅為一又不悟其與郭陸意異疏矣夫已
漚名菅對未漚名野菅言耳豈茅之謂哉然白華次章
箋云白雲下露養彼可以為菅之茅則合茅菅為一實
自鄭始
東門之楊
此詩與鄭之丰皆親迎而不至者也集傳以為始有私
約既而不從夫衣錦褧衣庶人嫁服也昏以為期親迎
之候也詩有明證何云私約哉
墓門
陳佗之惡師傅猶楚商臣之有潘崇乎崇教商臣弑君
卒享其富貴佗以逆誅師傅必不獨免崇特幸免者其蒙
惡聲於後世則均
歌以訊之釋文云訊又作誶音信徐息悴切案徐音與
上萃協良是陳第古音考引王逸離騷注(引詩誶予不顧)及雨
無正詩(瘁訊協韻)證之益信而有徵矣
防有鵲巢
誰侜予美侜與譸義同故爾雅云侜張誑也本釋書譸
張為幻而毛公即用以釋此詩又說文云侜有廱蔽也
譸訓也則侜為正譸乃借矣濮一之謂侜從舟有裝載
增加之意(見大全)穿鑿杜撰最為可笑舟夀皆聲也侜取
舟之載譸之夀又焉取乎
貝母名蝱藥草名游龍梓榆名駮馬綬草名旨鷊皆見
詩蕨名鼈蓷名鵻亦見詩傳此植物而以禽蟲得名者
也案鷊爾雅作虉說文作□
月出
月出詩窈糾懮受夭紹皆舒遲之態指俊人言言其行
步舒遲有此姿致也集傳以狀思者之情殆未然況三
語皆兩字聯綿共為一義窈糾分作兩訓尤屬臆說
株林
首章上二句胡為乎是問詞下二句匪字是諱詞各二
句為一意適株林即是從夏南非以株林目其母夏南
目其子也疏云婦人夫死從子故主夏南言之是已朱
傳曰君胡為乎株林乎曰從夏南耳然則匪適株林也
特以從夏南故耳夫夏南本在株林既從夏南矣尚以
為非適株林乎文義殊有礙
澤陂
陳鄭二風言蕳毛皆訓為蘭鄭箋秉蕳從毛而蒲蕳則
從韓詩破蕳為蓮疏申其故以為荷者其莖蓮者其實
菡蓞者其華三章連咏一物不應次章别據佗物又蘭
為陸草不産澤中似矣但蘭雖陸草亦生水旁何妨於
澤陂咏之至三章同物徒取文義完整耳古人手筆不
必以此法拘也當以傳義為正
檜(變風)
羔裘
序云大夫以道去其君也凡去君之禮待放於郊得玦
乃去此詩應作於待放未絶之時故每章皆言豈不爾
思可見去國之臣不忍忘君如此春秋而下斯風邈矣
集傳遵序郤遺去國義
狐裘以朝鄭以為黃衣狐裘是也古狐裘有三一錦衣
狐白裘天子之朝君臣同服之若檜君服以朝是僭也
失不僅好潔一狐青裘大夫士之服非君服也且人功
粗惡好潔者不服之一黃衣狐裘息民之祭服之即此
詩狐裘也故箋云以朝服燕以祭服朝祭謂息民之祭
孔申鄭義甚妥蘇氏改訓狐白謬矣
素冠
素冠毛以為練冠鄭以為祥冠吕記從毛朱傳從鄭孔
申鄭易傳之意凡三布不當名素一也刺不能三年當
先思其遠不當思其近二也不能三年當謂三年將終
少日月耳若全不見練冠是期即釋服違禮之甚序不
應止云刺不能三年故王肅孫毓皆以箋為長三也源
謂夷厲之世去文武未遠禮教猶存喪禮況所尤重時
人習於禮法見有三年中略少日月者即異而刺之以
為不能三年孔語良是也後此二三百年當春秋世尚
有禫而不忘哀如孟獻子者齊衰而問疾如蟜固之於
季武子者而魯人朝祥莫歌則子路笑之成人聞子羔
為宰則為兄衰即宰我短喪之問亦僅言之耳非實行
之也安得西周時即有易三年為期者乎朱子從鄭得
之矣但次章素衣仍襲毛傳素冠故素衣之語名物疏
辨之允當
隰有萇楚
知訓為匹惟見於萇楚詩匹謂妃匹也詩本刺君淫恣
又首章之知與二三章之家室當一義耳爾雅釋詁知
匹語殆專為此詩注脚故康成用之宋人以其驚俗仍
作知識觧
匪風
匪風首章毛傳與漢王吉上昌邑王書同義吉治韓詩
者而義同毛定非一家之私說矣朱子最愛韓兹獨以
其同毛而易之
周道周之治道也傳箋義同朱子見序言思周道故改
作道路解
鄭譜謂夷厲時檜之變風始作匪風篇其作於厲王世
乎周自文武以來專以優柔寬簡為治此周道也厲變
為嚴急監謗專利民焦然不安生矣羣小順其意更舊
章制法則見刺於板蕩諸詩六月序言小雅盡廢正指
是詩也而國語亦云厲始革典則政煩而民散可知故
匪風詩人思得一西仕於周者告以周之舊政令使以
烹魚之法為治民之道也毛傳云烹魚煩則碎治民煩
則散知烹魚則知治民矣老子亦云治大國若烹小鮮
意正相同𣆀為柱下史得窺周室藏書述所聞以立言
斯言正周道乎毛公師承最遠傳語亦有自來矣又案
書言帝德寬簡易言至德易簡自古治術率由斯道不
獨周也詩寓其說於烹魚詞近而意遠矣然惟毛公窺
見此指而箋疏俱無發明至宋儒談詩略於興義烹魚
之說遂莫過而問焉
曹(變風)
蜉蝣
蜉蝣興也三章各止首句言蜉蝣耳今以為比體通篇
皆指蜉蝣言遂謂憂蜉蝣之不能久存欲其於我歸處
夫蜉蝣一蟲耳可共處乎況與人何親而憂念之至此
乎雖是托言恐亦礙理
蜉蝣掘閱鄭云掘地解閱謂其始生也孔疏作鮮閱云
掘地而出形容鮮閱也又云定本作解閱謂開解而容
閱盖鮮解字形相類必有一誤然二義俱通故並存之
也埤雅云掘土使開閱也亦依定本案本草綱目云蜣
螂蜉蝣復育天牛皆蠐螬蠧蝎所化蠐螬生糞土中而
蜉蝣掘地而出其蠐螬所化與又埤雅引管子曰掘閱
得玉今管子並無此語惟山權數篇云北郭有掘閱而
得龜者房玄齡注云掘穿也掘地至泉曰闕掘永勿切
闕永月切豈掘閱得玉别見他書而近本逸之乎
三代時棉種未入中國几所謂布皆麻也吉凶俱用之
止以精粗為辨而吉服則染以玄黃之色惟深衣不染
又與大祥同用十五升之布但鍜濯灰治之純(音凖緣也)之
以采則與祥服異焉詩麻衣如雪謂深衣也如雪者鍜
濯灰治之功也諸侯大夫士庶人皆服焉諸侯朝夕深
衣如曹風以咏昭公首章言其衣裳之整飾次章言其
衣裳之衆多(毛傳采采衆多也)卒章言其朝夕變易衣服以見
其奢也朱傳釋此二句即指蜉蝣言夫蜉蝣而曰衣裳
是目其羽翼耳首句言羽言翼次句復言衣裳不已複
乎泛以衣裳借言猶可也確指為麻衣愈不得以蜉蝣
當之矣況蜉蝣黃黑色此爾雅郭注而集傳遵用之者
也黃黑色而云如雪可乎
候人
祋說文云殳也從殳示聲或說城郭市里高縣羊皮有
不當入而欲入者暫下以驚牛馬曰祋故從示詩曰何
戈與祋詩祋與戈並何定是殳而叔重引之文連羊皮
不知證殳乎證羊皮乎又說文祋軍中士所持殳也音
殳毛晃(著韻增)疑詩祋字乃杸之誤觀說文引詩則東漢
時已作祋矣又杸芾不協韻毛說非也
升氣曰隮周禮視祲掌十煇九曰隮是也詩兩言朝隮
蝃蝀之朝隮虹也為將雨之徵候人之朝隮雲也為小
雨之騐木華海賦薈蔚雲霧正用曹詩語張子厚解朝
隮為登山伐木誤矣至薈蔚正指朝隮婉孌正指季女
文義相應也朱子分薈蔚為草木朝隮為雲氣亦未當
季幼女弱二字各一義(此毛義)小人病國家害生民彊力
者猶堪自存幼弱者必至大困詩言斯飢所以獨及季
女也帝堯加孺子哀婦人(見南莘天道篇)正此意矣
鳲鳩
援古刺今詩之常體不獨鳲鳩然也晦翁以為是美非
刺徒以詞而已況末章云胡不萬年蓋思之而不得見
若曰天胡不假之年使至今存也思古之意顯然
下泉
慶讓之典不行則諸侯無所畏忌共公侵剥下民失所
正以此下泉詩所以思明王賢伯也朱子譏序以為此
天下之大勢非共公之罪夫使曹有賢君下民得所何
必遠思王伯之正已乎
洌從水清也冽從仌寒也冽彼下泉毛訓冽為寒則當
以二點吕記嚴緝皆從三點非是孔訓亦云字從冰冰
即仌字說文云仌凍也象水凝之形冰水堅也魚陵切
臣鉉曰今作筆陵切以為冰凍之冰案魚陵切者今作
凝說文以為俗字
浸彼苞稂鄭破稂為涼云涼草蕭著之屬凉草不見爾
雅不知康成何據孔申其故以為稂乃禾中别草浸則
俱浸不應舍禾而言稂此得之而未盡也下泉浸物本
喻虐政困民蕭以祭蓍以筮皆草之可貴者故恐其傷
稂為害苗之草鉏而去之惟恐不盡何反以見傷為慮
乎鄭意或出此凉為草名無他典可證康成當别有據
耳
稂莠皆能害苗而亦有用於人莠可入藥其莖治目疾
名光明草韋昭國語(魯語)注云莠似稷而無實又韋昭問
荅曰莠今狗尾草(爾雅翼引此語)今日騐此草誠似稷而不實
矣稂有米可以療飢又名稂尾草爾雅孟(玉篇作䓝云亡庚反)狼
尾及稂童梁皆此草也本草云生澤地似茅作穗又云
莖葉穗粒並如粟實有毛穗色紫黃有毛荒年亦可采
食說文以稂為禾粟之不成者草木疏亦以禾秀而不
成為稂皆非是羅願爾雅翼辨之當矣又荑稗亦能亂
苗而皆可食一斗可得米三升稗黃白色莖葉穗粒並
如黍稷有水陸二種荑苗似稗而穗如粟紫黑色陶隠
居謂之烏禾云荒年可代糧而殺蟲爾雅云稊䒨(音提迭)
是也
毛詩稽古編卷七
