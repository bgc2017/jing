毛詩稽古編後序
起甲寅訖丁卯閱十有四載三易稾始成此編雖然未
敢自謂盡善也憶初脱稾時以質於朱子長孺頼其指
摘得以改正者數十條今復再易稾所改正又數倍於
前矣欲求就正之人不能起長孺於九原也輟斤息弦
之歎烏能己巳噫余之有是編也豈偶然哉余家本世
為易學幼專習之而後以餘力及他經顧心獨好詩吟
誦不去口時童小無知識徒以其葩詞韻語便於喉吻
故好之耳及稍長粗通文義則疑之甚以為五經皆聖
人所以訓世詩獨連章累幅俱淫媟之談此豈可為訓
時時為同學者道之莫余答也後或告余曰此解者自
誤耳詩義本不如是余因思春秋卿大夫賦詩相贈答
如風雨褰裳蘀兮有女同車野有蔓草諸篇皆與焉若
從今解則牀笫之言不踰閾必為嘉賓所譏可見古詩
義不如是告余者决非妄言但未知古人詩說載在何
書也逮少長將成人矣適暑月先君子命源曝書見笥
中有十三經注疏者卷帙頗多竊闚之方知詩有子夏
序毛公傳鄭氏箋大喜曰此其古人詩說乎遂請此書
於先君子伏而誦之則益喜恍若披霧見天始信詩教
之真足訓世不媿為聖作矣而向日之疑盡釋更旁覧
餘經愈歎古經真面目汨没於後儒之訓釋者不僅詩
也從此先儒之說始深入厥心每持以折衷經義不為
衆喙所惑後又於他書更見前軰論經學多有右漢而
左宋者至如馬貴與楊用修極口為詩序訟冤語俱明
確甚幸其先得我心焉然以語人輒笑而弗信學者沈
於所聞又何怪乎惟朱子長孺慨然以窮經自任而與
余遊處最密持論又多與余同故所著周易廣義尚書
埤傳毛詩通義讀左日抄等書並以示余共為論定余
頗效其一得而詩則亦自成一書云盖余自童年好詩
繼乃歴疑而得信以至白首而其信益堅又輔以前軰
之同心知已之共事方有是編也豈偶然哉雖然經義
宏深管闚蠡測敢自謂盡善乎因感就正之無人故述
其顛末書於卷後
