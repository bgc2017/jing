毛詩稽古編卷二十八
吴江陳啟源撰
辨物(總辨)(草木禽蟲)
總辨
鳥獸草木之名可資學者多識此說詩家所以樂為考
覈也然堪為証據者止有爾雅釋草等七篇次之則陸
璣詩疏揚雄方言以及諸家本草注釋而已後儒多據
已目前之物與土俗稱名以求合於詩此大謬也古今
既殊鄉土又别其同物而異名同名而異物者多矣可
勝詰乎乃欲執近今之土語釋古先之經文必不合矣
又匪直此也物産之在天地間亦往往隨世更易蓋天
時地氣久則有變遷而物之生其形色性味亦從而異
斷難執今以律古也姑舉一二端言之如荇藻蘋蘩古
以奉祭祀后夫人及大夫妻親采之見周召二南草木
疏亦言其甘美可食今此四草無一堪供匕箸内則養
父母枌榆列於珍味今惟荒歲飢民始食其皮月令五
時之穀不數稻而數麻詩亦言禾麻言麻麥言叔苴今
惟緝其皮為布而麻勃(華)麻蕡(子)列於藥品不聞以為
穀古以葵為五菜之主芼羹則以靃亨雞豚則實蓼今
此草不登於爼至菫荼荁薇之類古為饌食所必需而
今併罕識其貌狀又稷乃五穀之長故以為官名又以
名祭黍必與稷並稱古最重此二穀後世或不能辨其
品類陶弘景言稷米人不識又誤以黍苗為似蘆郭璞
謂稷粟粢二物而三名本草又分稷粟為二先儒疑之
而孔仲達亦不能决又陶言稷米不宜人發宿疾為八
穀中之最下者蘇頌亦言稷米不甚珍以備他穀之不
熟而古以為五穀長正相反又周禮醢人饋食之豆有
蚳醢禮記人君燕食之庶饈有蝸(古華切)醢及蜩&KR2222;(今借范)
蚳者螘子也蝸者蠃也蜩者蟬也&KR2222;者蠭也以此列之
盤案今人有對之欲嘔耳而古以為珍膳陸元恪孫吴
人也陶隠居蕭梁人也較之於今近矣陸言蜉蝣可啗
美於蟬陶言蠐螬與豬蹄作羹乳母不能辨之二蟲者其
可薦齒牙乎蓋不獨習俗之殊亦物性之變也乃欲取
千百年前之草木鳥獸皆目騐而知之豈迂哉
諸家說詩所釋草木鳥獸草木之名時多異同因以近
古者為正矣然後儒之解勝於先儒者亦百有一二未
可槩置也今備列之
周南雎鳩揚許郭陸四家分為三說當以郭為勝(詳見本篇)
簡兮隰有苓毛云苓大苦也孔疏引孫炎爾雅注以
為今甘草蔓生葉似荷青黃莖赤有節節有枝相當沈
括筆談辨之曰以注所云乃黃蘖也其味極苦甘草枝
葉如槐高五六尺與孫說形狀不類案郭注亦同孫而
云今甘草又曰蘦似地黃亦疑而未定也有案本草說
兩藥形狀皆與沈合當以沈為正碩人鱣鮪發發毛
云鱣鯉也舍人注爾雅亦以鱣鯉為一魚蓋祖毛傳郭
璞分鱣鯉為二魚謂毛為誤案本草鱣亦名黃魚鮪亦
名鱘與鯉&KR1199;别郭得之大車毳衣如菼毛云菼鵻也
蘆之初生也爾雅葭蘆菼薍(五患切聲近玩)李廵樊光以蘆薍
為一草與毛同孫炎郭璞以蘆薍為二草與毛異孫郭
得之鄭隰有游龍毛云龍紅草也疏引陸璣云游龍
一名馬蓼高丈餘陶隠居本草注言紅草極似馬蓼而
甚長大即詩之游龍然則與馬蓼别草矣案鄭以游龍
為放縱當目其長大者陶說得之晨風隰有六駁毛
云駁如馬倨牙食虎豹陸璣云駁馬梓榆樹也皮青白
駁犖遥視似駁馬孔疏稱其有理此勝毛下泉苞稂
毛云童梁鄭稂作凉云凉草較勝(詳本篇)豳風七月鳴
鵙張華許慎以鵙似鸜鵒王逸以鵙為巧婦揚雄以為
盇旦郭注爾雅以為似鶷(音轄)&KR1534;(音戛)而大郭說當矣四月
莠葽鄭以葽為王萯(房九切)曹氏以為小草曹得之鴟
鴞陸璣以為巧婦郭璞以為鴟類郭勝陸東山蜎蜎
者蠋毛云蠋桑蟲也說文作蜀云葵中蟲許說為允(上三)
(條得詳見本篇)熠燿宵行毛云熠燿燐也燐螢火也孔疏非
之以為螢火不可名燐宋陸佃名云一名燐者火之微
名久血螢火皆可名燐陸言是也案崔豹古今注數螢
火異名云一名燐廣雅云景天燐火螢也皆祖毛說
鹿鳴食野之苹毛云苹䓑也鄭以為藾蕭孔疏是鄭今
用之緜篇菫荼如飴毛云菫菜也孔疏以為是烏頭
詩緝以為是内則之菫荁嚴說當矣(詳見本篇)右凡十有
三條惟鱣六駁鴟鴞苹今通之餘則源特有所取焉爾
詩有三杞三芑三荼二梅二桐二柞二棘二竹二蒲二
鬱二茨二魚二桑扈皆同名而異物者也三杞者一杞
柳見鄭將仲子一山木(困學紀聞云梓杞也)見雅南山有臺湛露
一枸檵(古詣切)見雅四牡杕杜北山四月(此嚴緝之說困學紀聞同杕杜)
(北山傳無明文)三芑者一菜見小雅采芑一草見大雅文王有
聲一穀見生民三荼者一苦菜見邶谷風唐采苓一茅
秀見鄭出其東門豳鴟鴞一委葉見豳七月頌良耜二
梅者一酸果見召南摽有梅一枬見秦終南陳墓門二
桐者一白桐見鄘定之方中一梧桐見大雅卷阿二柞
櫟者一苞櫟見秦晨風(此嚴緝之說)一相杼見唐陳二風及二
雅諸篇二棘者一酸棗見邶凱風魏園有桃一茦刺見
雅楚茨青蠅(嚴緝之說)二竹者一萹竹見衛淇澳一竹箭見
衛竹竿雅斯干二蒲者一蒲柳見王揚之水(此鄭說與王異)一
莞苻離見陳澤陂雅魚藻韓奕二鬱者一車李見豳風
七月一鬯草見大雅江漢二苕者一苕饒見陳防有
鵲巢一陵苕見小雅苕之華二榛者一果實見邶簡兮
鄘定之方中曹鳲鳩雅旱麓一木名見雅青蠅二茨者
一蒺藜見鄘牆有茨雅楚茨一屋蓋見雅甫田瞻彼洛
矣三魚者一水蟲見諸詩一海獸似豬皮可為弓鞬矢
箙見雅采薇一馬二目白見魯頌駉篇二桑扈者一青
質食肉見雅小宛一素質有文見桑扈凡為物者三十
有四而共十五名焉
草木辨
古有五穀九穀百穀之名而後世又有三穀六米八穀
之目穀之為類言之長矣言五穀者有二說麻黍稷麥
豆五行之五穀也見月令五時之文及周禮疾醫注黍
稷菽麥稻九州之五穀也亦名五種見周禮職方氏之
文及孟子五穀注六穀者稌(即稻)黍稷麥梁苽亦名六食
見周禮食醬之文及膳夫饌人兩齍(俗作粢誤)見小宗伯文
九穀者先鄭以為黍稷稻菽麻大小豆大小麥後鄭去秫
大麥而增粱苽皆見周禮大宰注崔豹古今注以為黍
稷稻粱三豆二麥炙轂子以為黍稷麻麥稻粱苽大小
豆又與二鄭異說總出於臆見耳百穀者古無定名韓
詩薛君云穀類非一故言百國語周棄播殖百穀注云
黍稷稻粱麥麻荏菽雕胡之屬皆不能歴舉其名也梁
楊泉物理論始以稻粱菽三者各二十種蔬果助穀各
二十種當百穀之數然外傳言列山氏柱能殖百穀百
蔬易言百果甲坼是穀與蔬果各以百名不得併蔬果
於穀方成百數楊說殆非是三穀者即稻粱菽也物理
論云稻者既種之總名粱者黍稷之總名菽者衆豆之
總名是也六米者黍稷稻粱苽大豆見周禮舍人注及
疏後鄭九穀麻小豆小麥皆無米故獨數此六者矣八
穀亦有二說一黍稷稻粱禾麻菽麥見本草注(陶隠居云八穀)
(之中胡麻最良又引董仲舒曰禾是粟苗麻是胡麻案胡麻即今芝麻也)一稻黍大小麥大
小豆粟麻見大象賦注(玉海云)總諸說而斷之黍稷(即粢又名)
(穄)稻粱麻麥(有大小)菽(即豆有大小)苽(即雕胡)秫九者足該之矣
其在於詩曰黍曰秬曰秠者皆黍也曰稷者稷也曰稻
曰荼者皆稻也曰粱曰穈曰芑者皆粱也曰麻曰苴者
皆麻也曰麥曰來牟者皆麥也曰菽曰荏菽曰藿者皆
菽也其曰禾曰穀曰粟者總名也曰重稑曰稙穉者種
之早晚而非穀名也今惟稻麥菽麻苽五者明白易曉
其黍稷粱菽四者難於别識而漢以來又以粟為穀名
陶隠居載之於本草名稱復相疑溷解者紛紛各有異
同有以粱為秫稷者矣(汜勝之)有以秫為黏稷者矣(許慎)有
以稷粢粟為一穀者矣(孫炎郭璞賈公彦等)有以稷米為人不識
者矣有以粢為白粱者矣(皆陶弘景)有以黍為黏稻者矣(崔豹)
有以粟為似稷而黏者矣(顔師古)有以秫為黏黍者矣(蘇頌)
皆難據信源嘗合本草諸家注釋參諸目騐惟近世李
氏綱目其言近之李謂黍稷即今北方之黍子黏者為
黍不黏者為稷粱秫與粟即今北方之小米大而毛長
者為粱細而毛短者為粟(本唐蘇恭宋蘇頌之說)粟之黏者為秫
(本孫炎爾雅注及蘇恭唐本草之說)粟即粱也漢以後始分其粒細毛短
者為粟耳黍稷與粱秫苗葉相似而結實不同粟穗叢
簇聚而粒圓黍稷之穗散疎成枝而粒長合之所見殆
不相遠也李又謂今高粱乃黍稷之别種即廣雅之藋
粱木稷食物本草(明正德間汪穎著)謂之蜀黍蘆穄俗稱蜀秫
亦稱蘆粟案高粱莖葉皆似蘆高丈餘粒大如椒米性
堅實有二種黏者可和稬(俗作穤)秫釀酒作餌不黏者可
作糕煮鬻南北皆殖之而北方最多編籬織蓆縛帚併
薪俱用其莖葉誠如李言但目為黍稷别種未審何據
也豈因陶隠居本草注及朱子集傳言黍苗似蘆(辨見王風)
且見近世祭祀用此當稷故為此說乎然論其名則黍稷
粱秫粟五者兼之論其形則五者無一相類正不知當
古何穀李訓為黍稷别種未可信也竊意此穀名蜀黍
又名蜀秫必自蜀來三代時蜀為遠裔此種未入中國
如胡麻安石榴之類皆後世始得而栽之則經傳所言
穀名未必有此種矣又有玉蜀粱亦名玉蜀黍種出西
土葉似高粱而肥短高三四尺斯又其别種矣
周禮太宰九穀食醫六穀倉人六米中皆數苽米詩雖
不及然豳風之禾實兼稻菽苽粱(孔疏云禾是大名非徒黍稷重穋四種稻)
(秫苽粱軰皆可名禾)而小雅陳饋八簋菰亦居一焉案菰蒲類也
葉亦相似春末生白芽如笋者菰菜也又謂之茭白中
心如小兒臂者名茭手又名菰首爾雅謂之蘧蔬(郭注云似)
(土菌生苽草中㖤之甜滑音同氍&KR0008;)内有黑灰如墨者名烏鬱羅願曰此
植之黑壤歲久汙泥入其中以潘水漚則去之此菰首
之不臧者也九月華如葦䒒(音條)結實長寸許霜後采之
米甚白而滑雜作飯香脆周禮魚宜菰干寶云菰米飯
膳以魚同水物也宋玉賦所謂雕胡之飯枚乘七發所
謂安胡曹植七啟所謂芳菰皆此米也陶隠居云菰米
一名雕胡可作餅食案菰說文作苽又名苽蔣草吴人
呼菰為茭今池澤中多有然但采其白食之其菰米一
任波流矣
古人以麻為穀又用以為衣於五行屬金月令秋食之
仲秋又嘗之周禮籩人以蕡實朝事之籩豳風叔苴以
九月此其實之供於食者也績其皮為布則吉凶服皆
用之五冕皆麻冕皮弁服朝服玄端服深衣皆麻衣也
蜉蝣之麻衣如雪不染者也七月載黃我朱孔揚染之
者也後世不食麻其以為衣僅施於喪服耳不止俗尚
之異亦物性之變也又有紵麻宿根土中不種自生其
皮可績布東門之池可以漚紵是也又有苘麻一名䔛
麻葉大如桐華黃夏開北土最多其皮可績碩人褧衣
說文云褧檾(音去穎切)也檾枲屬檾褧苘䔛字同正此麻也
又案本草麻入本經上品華實皆入藥華名麻勃本經
云麻華上勃勃者七月七日采之良子麻蕡又名麻藍
又名麻葛本經云九月采入土者損人去殼為麻仁惟
葉不用吴晉云有毒食之殺人
瓜之為類甚多約之止有二王禎農書云供果者為果
瓜供菜者為菜瓜是也果瓜古食甘瓜五代始有西瓜
(胡嶠得之於回紇)然二瓜花葉性味得相類後世僅易以西瓜
之名耳菜瓜有胡瓜越瓜諸種信南山之瓜剥之以為
菹其菜瓜乎有敦瓜苦瓜有苦名亦非果瓜矣七月與
緜之瓜則未有以定矣
詩兩言匏匏有苦葉酌之用匏是也三言瓠齒如瓠犀
甘瓠纍之幡幡瓠葉是也一言壺八月斷壺是也凡六
詩言葉者二言實者三言棲瓣者七苦葉甘瓠興也用
匏瓠葉斷壺賦也瓠犀比也毛𫝊說文草木疏皆以匏
瓠為一物陸佃埤雅辨其不同以為長而瘦上曰瓠短
頸大腹曰匏似匏而圜曰壺匏苦瓠甘復有長短之殊
陸此言殆因小雅甘瓠左傳苦匏之語而分之乎然苦
匏不材義本於詩詩之苦葉陸璣以為少時可為羹八
月中堅彊不可食則非性本苦也且葉苦實非苦也本
草言其形狀雖殊而性味則一大抵匏瓠古本通稱後
世因其形異而分名之其有苦者陶隠居以為甘者忽
苦韓保昇以為甘苦二種甘者大苦者小要各得之目
驗古今物性變易不可執一論矣
采芹兩見詩皆興也雅采菽以興車服(此毛義)頌泮水以
興德化(毛云水則采取其芹宫則采取其化)也案芹本草作□陶隠居以
芹為俗字然芹字見說文云從草斤聲則芹字古矣陶
語誤矣本草名水□又名水英入本經下品即爾雅之
楚葵矣厥種有二青芹取根赤芹取莖葉周禮以芹苴
為豆實故采之韻會云又有馬芹俗名胡芹不可食惟
子香美可調飲食案爾雅茭牛蘄即此郭注云葉細碎
似芹亦可食與黃異
葭菼蒹葭萑葦皆見詩覈言之凡為物者三焉毛
𫝊云葭蘆也爾雅云葭華注即今蘆也又云葭蘆
注葦也夏小正傳云葦未秀為蘆說文云葭葦之未
秀者又云葦大葭也然則葭葦共一草也華與蘆其别
名也毛傳云菼薍(借音玩)也又云菼鵻也又云薍為萑爾
雅云菼薍注似葦而小實中夏小正傳云萑未秀為菼
說文云菼萑之初生一曰薍二曰鵻又曰薍菼也然則
萑菼共一草而小於葦也薍與鵻其别名也毛傳云蒹
薕也爾雅云蒹薕注似萑而細高數尺江東呼為薕說
文云薕蒹也然則蒹獨一草而又小於萑也薕其别名
也三者之辨如此爾雅又云其萌虇(音綣)注萑葦之類其
初生者皆名虇此則總三者為言矣嚴緝彙諸說而斷
之曰蒹也葭也萑也三物而十一名大者葭蘆葦又名
華一物而四名初生為葭長大為蘆成則為葦中者菼
薍萑又名鵻一物而四名初生為菼長大為薍成則名
為萑小者蒹薕荻一物而三名也秦風之蒹葭舉小與
大者言之也衛風之葭菼豳風及小雅之萑葦舉中與
大者言之也其言明且悉矣但謂蒹薕别名荻惟見玉
篇至廣雅云藡(荻同)萑也陸璣云荻至秋為萑皆謂萑荻
一草說與嚴異案說文既以菼為萑之初生以薕為蒹
矣復以蒹為萑之未秀者玉篇既以蒹薕為荻矣復以
藡為萑而荻訓亦同是萑蒹鉅細之分獨郭注辨之他
家猶溷為一也嚴祖郭說非臆見矣又本草别三者狀
貌言大者長丈餘中空皮薄而色白中者中空皮厚而
色青蒼小者短小而中實可作簾此嚴語所未及又毛
傳以菼蘆為一草說雖出先儒而未盡信
詩言藟必與葛俱周南王風大雅凡三見樛木箋疏釋
文皆以為葛藟二物而相似信矣孔引草木疏云藟一
名巨瓜似燕薁亦延蔓生案巨瓜陶隠居以為即千歲
藟入别錄上品又名壘蕪云藤生如蒲萄葉似鬼桃陳
藏器云蔓似葛葉下白冬只凋葉大者盤薄故名千歲
藟引詩葛藟及陸疏巨瓜證之是藟乃木類說文云藟
草也蘽木名而引莫莫葛藟以證藟則以詩之藟為草
類案爾雅釋草無藟釋木有諸慮山蘽攝(音涉)虎蘽山蘽
注云今江東呼蘽為藤似葛而粗大然則葛藟其山蘽
乎藤生之物草木兩可通宜爾雅以為木說文以為草
矣樛木釋文亦云藟木或作蘽又左傳杜注解葛藟為
葛之藟蔓滋蕃恐非是
蒿之種類至多詩詁詩緝及韻會皆備著之今取其名
見爾雅與毛詩者列之於左一蒿&KR2453;(去刃切)注今人呼青
蒿香中炙啖者為&KR2453;即鹿鳴食野之蒿是也草木疏云
汝南汝陰人皆云&KR2453;一蘩皤蒿注白蒿即召南于以采
蘩豳風小雅兩采蘩祁祁是也春生秋死香美可食又
可烝埤雅云蒿青而高蘩白而繁此二蒿之辨矣一蔚
牡&KR2453;注無子者即蓼莪匪莪伊蔚是也亦名齊頭蒿牡
蒿與馬新蒿别草見隠居别錄注陸疏合之誤矣三四
月生苗秋華黃結實如車前子而内子微細不可見故
云無也一莪蘿注今莪蒿一名䕲蒿即小雅菁菁者莪
蓼蓼者莪是也亦名蘿蒿(埤雅詩緝)或以為又名角蒿者非
是埤雅莪俄而蒿高蔚粗而莪細此其易辨也而詩人
不能精識所以為憂思之至與一艾冰臺注今艾蒿即
王風彼采艾兮是也其字從乂草之可醫人病者又削
冰令圜舉以向日以艾承其影則得火曰冰臺其以此
乎二月宿根生苗莖直上白色葉白莖面青背白七八
月有花實一苹藾(音頼)蕭注今藾蒿也初生苗可食即鹿
鳴食野之苹是也草木注云莖似箸香美可食一蕭荻
(音狄)注蒿也即王風彼采蕭兮曹風浸彼苞蕭小雅蓼彼
蕭斯采蕭穫菽大雅取蕭祭脂是也草木疏云今謂荻
蒿或云牛屎蒿可作燭有香氣故祭祀以脂爇(音雪)之為
香亦名香蒿一購蔏蔞注蒿也生下田初出可啗江南
用以煮魚即周南言刈其蔞是也(蘩苹蔞三蒿並别見召南)草木疏
云葉似艾高丈餘已上八種皆見詩雅又齧彫蓬薦黍
蓬郭注不言是蒿而說文及埤雅以為蒿屬見召南騶
虞衛風伯兮又蓍草亦蒿類不見爾雅而曹風下泉詩
有之又爾雅云蘩之醜秋為蒿注醜類也春時各有種
名至秋老成皆通呼為蒿今案釋草蘩之類自皤蒿已
外又有蘩兔蒵(音兮)蘩由胡二種注皆未詳然草木疏謂
皤蒿一名游胡北海人謂之旁勃而引夏小正蘩游胡
旁勃語證之埤雅謂白蒿白兔食之而仙故爾雅又曰
蘩兔蒵則斯二蘩與皤蒿故一種矣要之蘩之醜其即
蒿之醜與故邢疏以為蘩蕭莪之類又月令芸始生倉
頡解詁云芸蒿也根名茈胡(茈音紫又音柴亦作䓱通作柴)葉嫩時可
茹别錄云柴胡葉名芸蒿辛香可食又本草茵蔯似蓬
蒿而葉緊細後世亦名蒿又有同蒿邪蒿宋嘉祐始列
本草同蒿氣味與蒿同邪蒿似蒿而葉紋皆邪此不載
詩雅而俱得蒿名
離騷云薋菉施以盈室蓋以惡草喻小人也此三草皆
見詩薋詩作茨本作薺即蒺藜詩牆有茨楚楚者茨是
也菉即王芻詩作綠綠竹猗猗終朝采綠是也葹即卷
耳又名卷施詩采采卷耳是也二茨一言掃一言抽亦
以為惡草矣卷耳王芻雖采之而不盈意亦非嘉卉乎
然兩詩取興之意實不在此又卷耳堪茹蒺藜入藥王
芻可染皆有用於人而王芻以興武公之德尤為嘉植
非惡草也騷又云朝搴阰之木蘭夕攬洲之宿莽宿莽
即卷施以其拔心不死故名爾雅郭注以為一草矣案
木蘭去皮不死宿莽終冬不枯喻已性堅貞不為讒人
所間與盈室取譬不同則靈均之寓興於物豈可一律
論乎
茅賤草也而用於人甚薄又以其潔白故古人重之菁
茅見於書白茅見於易祭祀則以束酒封諸侯則以苴
土食禮則以為鼎鼐所謂物薄而用重也其在詩或質
言之曰茅白茅包之晝爾于茅白茅純束是也或本其
初生曰荑自牧歸荑手如柔荑是也或詠其花曰荼有
女如荼予所捋荼是也其類之貴者則别而言之曰菅
可以漚菅白華菅兮是也考之本草厥種不一有白茅
菅茅黃茅香茅芭茅(芭音巴)之屬白茅短小華於春夏之
間菅茅生山上似白茅而長華於初秋黃茅似菅茅而
莖上間葉華於深秋可索綯三者葉相似皆白華根甘
可入藥而白茅為勝香茅一名菁茅一名璚(瓊同)茅荆州
貢之芭茅叢生葉大如蒲長六七尺以五者合之詩則
召南小雅之茅白茅也陳風之菅小雅之白華菅茅也
豳風之茅黃茅也二荑不知何茅靜女毛傳謂取其有
始有終始為荑終為茅可以供祭祀則此荑其香茅乎
碩人之茅徒取柔為比則泛指諸茅可也芭茅不見詩
而見爾雅云莣(音芒)杜榮是也然郭璞謂莣草皮可為繩
索履屩則七月之于茅容或取之矣爾雅又云白華野
菅此菅茅也又云□牡茅注曰白茅屬則詩所未及又
云蔈(音縹)荂(音吁)荼猋(音摽)藨(音好)芀(音苕)六者皆茅秀之别名鄭
豳之荼當之矣
梅之名四見於國風而召南與秦陳之梅毛皆有傳召
南傳云盛極則隋(音惰)落者梅也秦陳二傳皆云梅柟也
陸元恪摽梅條梅亦各有疏於摽梅曰梅杏類也於條
梅曰梅樹皮葉似豫章然則召南之梅是和羹之梅秦
陳之梅是梅柟之梅截然兩木毛陸意正相同矣又說
文云梅柟也可食從木每聲或從某作楳徐莫桮切又
云某酸果也從木甘石鼓文從口作槑徐莫後切是兩
木元各一字古人經文字必各異後世溷為一耳况梅
性畏寒不産北土召南江沱已入梁境自應植之非秦
陳所宜木也其為枬樹無疑陸疏又言豫章子青不可
食柟之木理細緻於豫章子有赤白二種說文以為可
食殆對豫章言與爾雅釋木梅枬明是秦陳之梅非召
南之梅郭注云似杏實酢蓋誤認兩梅為一也邢疏引
陸氏條梅疏證之合於經而違於注又不辨其同異疎
忽甚矣
詩有二梅而爾雅之梅柟是條梅非摽梅也郭注以為
似杏誤矣爾雅有二條而詩終南之條是爾雅之槄(音叨)
山榎非柚(音又)條也埤雅以為柚誤矣當以毛傳及草木
疏為正
陸疏言榛有二種一種枝葉如栗子如橡子味亦如栗
一種枝葉如木蓼高丈餘子作胡桃味遼東上黨皆饒
案味如胡桃者今人用為果俗呼榛子品與松子相亞非
栗類也詩言五榛為果實者四(詳見正字)邶鄘大雅先儒皆
以為似栗曹在兖豫間木必産遼果大抵四榛皆栗耳
桐有四種詩與爾雅得其二焉定之方中之桐白桐也
即爾雅之榮桐木亦名華桐名椅桐名泡桐二月開華
如牽牛華而白色心微赤實長寸餘殼内有子片輕虛
如榆葉葵實材堪作琴瑟埤雅謂其不實者誤卷阿之
桐梧桐也即爾雅之櫬梧四月開嫩黃小花五六月結
子可食古稱鳳凰非此不棲是矣郭璞合上二桐為一
木者誤至月令三月桐始華陶貞白以為白桐宋寇宗
奭以為梧桐言其始華之時陶說近之矣二桐之外又
有青桐即梧桐之無實者又有岡梧早春開淡紅華實
大而圜南人用之作油亦名油桐名&KR0902;子桐名荏桐名
虎子桐名紫華桐宋羅願謂湛露詩其桐其椅乃此桐
恐無明據如以其實離離證之則朝陽之桐何嘗不華
實乎又湛露與定之方中皆椅桐並稱所指自應一種
榮桐實長寸餘足當離離之目矣
唐陳兩風及四牡之栩車舝之柞薪采菽之柞枝
緜旱麓皇矣之柞皆柞櫟也即爾雅栩杼是也案此木
又名杼樹高二三丈小則聳枝大則偃蹇葉如櫧(音諸)葉
木堅而理邪故有不材之稱四五月著華黃色子名芧
(直吕切)又名橡可染皂亦名皂斗儉歲可以禦飢服食家
亦用之孫思邈所謂非果非穀而最益人者也狙(親去切)
公之所賦杜甫之所拾皆是物矣車舝篇云其葉湑兮
采菽篇云其葉蓬蓬可見葉之蕃茂但車舝喻妬女蔽
君故以湑兮為譏采菽喻賢才相繼故以蓬蓬為美一
木也而美刺不同詩人取興豈有定乎鄭箋云柞之葉
新將生故乃落則又耐霜之木也鴇羽四牡篇曰苞苞
訓稹旱麓篇曰瑟瑟訓衆則又叢生之木也至秦風之
苞櫟華谷以為别木
唐之苞栩秦之苞櫟皆有柞櫟之名說詩者不明言其
為兩木宋掌禹錫修嘉祐本草指為一木亦莫辨其非
惟嚴氏詩緝云詩有二柞櫟謂爾雅栩杼唐風之苞栩
是也爾雅櫟其實梂(音求)秦風之苞櫟是也(大全於唐風不引栩杼而)
(引櫟實梂誤甚)今案草木疏二風之柞櫟各有釋藝文類聚亦
分柞櫟為二木於柞引爾雅栩杼及車舝采菽旱麓緜
諸詩於櫟引爾雅櫟實梂及秦風苞櫟之陸疏則嚴說
非無據矣
草木疏言榆之類有十種葉皆相似皮及木理異耳今
十種榆不可得而數矣間嘗考之詩及爾雅有其七焉
唐風山有樞爾雅藲荎(音迭)注云今之刺榆也陸疏云針
刺如柖葉如榆為茹美滑於白榆陳蔵器本草謂江東
無大榆有刺榆是也陳風東門之枌爾雅榆白枌此白
榆也郭注云枌榆先生葉後著莢色白是也本草謂之
零榆入本經上品其葉名榆錢三月取其仁作糜羹(見别)
(錄)亦可收至冬釀酒曬乾可作醬謂之&KR1753;䤅(音茂豆見說文及崔)
(實月令)小雅大東無浸穫薪爾雅穫落陸疏云穫今椰榆
也葉如榆皮堅韌可為絙索甑帶材可為杯器是也大
雅皇矣其灌其栵爾雅栵栭注木似槲&KR0554;而卑小陸疏
云葉如榆木理堅韌而赤可為車轅栵本栗類然元恪
所言十種惟取葉似栵葉似榆當亦榆類矣此四者詩
雅俱載之唐風隰有榆此莢榆也筴榆有赤白二種而
白者名枌則此其赤榆乎秦風隰有六駁陸疏云駁馬
梓榆皮青白駁犖遥視似馬然陸疏又引里語云斫檀
不諦得檕迷檕(音計)迷尚可得駁馬則駁雖名榆而亦似
檀也爾雅無姑其實夷郭注云無姑枯榆也生山中葉
圜而厚剥取皮合漬之其味辛香所謂蕪荑周禮壺涿氏
謂之牡橭午貫象齒以殺淵神者即此(彼注云橭讀為枯枯榆木名釋)
(文云橭音枯亦音姑山榆也)本草入别錄中品云三月采實陰乾陶
云氣臭如&KR0008;(音信小獸也黃色有臭氣居澤中食鼠)性殺蟲辟蛀周禮用
以殺淵神殆亦其氣臭乎此三者二見詩一見雅合前
凡七矣元恪所云十種未知此得當其七否也外此則
本草有榔(音郎)榆皮味甘寒圖經云皮有滑汁秋生莢如
此榆莢皆二月生此獨以八月異矣廣記云榔榆無莢
則誤也又名郎榆左傳莊公四年楚子伐隨卒於樠木
之下孔疏以為木似榆俗呼為朗榆蓋樠朗同音也(釋文)
(樠郎蕩反)正此木矣齊民要術有梜(古協反)榆凡榆梜榆味苦
凡榆味甘此於詩雅所稱未審異同如何耳又廣雅云
杜仲蔓榆也山榆毋估也柘榆梗榆也杜仲皮類榆柳
故得榆名然十種榆葉皆相似而本草謂杜仲葉似辛
夷亦似辛夷亦似柘則非榆類毋估與姑音同其即姑
榆乎刺榆如柘梗榆其即樞乎然說文云梗山枌榆有
刺莢可為蕪(字亦作莁)荑(音同夷)者則梗榆即姑榆耳豈姑刺
兩榆同類而稍别乎案内則甘旨之供枌榆與焉後世
亦有榆糜醬皆用其莢是榆乃佳味今人無食榆莢者
惟采其根皮以和香劑而歲飢則貧民食之可見物之
性味古今不同甚矣
楊揚枝柳下垂(玉篇云楊枝直不垂柳垂條木)此二木之辨也然其為
類不一其名亦互通王風之蒲秦陳二風之楊即爾雅
所謂楊蒲柳也亦名蒲楊又名水楊又名青楊左傳所
稱萑蒲及董澤之蒲者即此葉廣長條短勁華與柳同
陸疏云有皮青皮白二種白者大楊青者小楊皆可為
箭榦齊風之折柳小雅采薇之楊柳小弁之菀柳菀柳
之柳即爾雅所謂桑柳醜條也注云阿那垂條矣葉長
枝輭(俗作軟)其華名柳絮入水為萍古人春取火於榆柳
即此陶貞白以為即水楊者非是大雅皇矣之檉即爾
雅所謂檉河柳也郭注云今河旁赤莖小楊小幹弱枝
細葉如絲名赤楊又名朱楊又名赤檉又名雨師又名
垂絲柳又名三春柳氣能應雨負雪不凋一歲三華華
穗長三四尺紅色如蓼衍義云汴京甚多案近世呼為
西河柳醫家用之治小兒麻疹即此木矣鄭風之樹杞
即爾雅所謂旄澤柳也亦名杞柳木理微赤可為車轂
其細條可為箱篋孟子所謂為桮棬者即此趙岐以為
柜柳案柜柳即爾雅楥(音袁)柜枊(音昂)郭讀枊為柳云柜柳
似柳是也本草作櫸柳陶隠居云皮似槐檀葉如櫟槲
寇宗奭云謂檀非檀謂柳非柳然則爾雅之旄與楥殆
一木乎召南之唐棣秦風之苞棣即爾雅所謂唐棣栘
也圓葉弱蒂微風大摇名栘楊又名栘柳又名高飛又
名獨摇郭云似白楊江東呼大栘案今通呼白楊俗稱
之誤也自是一類而小别耳其白楊不見詩雅而文選
十九首詩有之
漢廣綢繆葛生黃烏王鄭兩揚之水皆言楚楚荆也荆
有二牡荆蔓荆楚乃叢木非蔓生其非荆乎神農經名
小荆圖經名黃荆唐本草注云箠杖用此牡荆枝勁作
科故稱牡以别於蔓蔓荆子大牡荆子小故又名小荆
亦宜於薪本草綱目云季冬不樵則樹火於盌錯薪之
楚皆樵用也葛蒙焉鳥止焉非樵之餘則未樵者也凡
木心圜荆木心獨方故卜龜用之緜詩爰契我龜疏以
契為楚焞是矣有青赤二種青者為荊赤者為楛嫩條
皆可為莒箱古貧女以荆為釵即此二木也大雅榛楛
濟濟陸疏謂楛似荆而赤莖上黨人調問婦人欲買釵
否曰山中自有楛亦以二木為類
禽蟲類
嚴氏詩緝黃氏韻會皆謂郯子五鳩備見於詩今復合
之爾雅參之本草分别其名以為說詩之一助雎鳩氏司
馬(杜注摯而有别故為司馬主法制)即關雎之雎鳩爾雅云雎鳩王鳩
是也注云江東人呼之為鶚案鶚鵰類似鷹而土黃色
深目好峙又名魚鷹淮南子謂之沸波以其翺翔水上
扇魚令出也鄭樵以為鳬類詩詁以為杜鶻皆誤祝鳩
氏司徒(杜云鷦鳩也鷦鳩孝故為司徒主教民)即四牡嘉魚之鵻爾雅云
佳其鳺鴀(音夫浮)是也注云今䳕鳩案此鳥亦名斑鳩小
而灰色大而斑如棃華點者不善鳴惟項下斑如真珠
者善鳴掌禹錫曰秋分化為黃褐侯春分復為斑鳩黃
褐侯者青䳡(䳡同鵻)也嚴氏以為鵓鳩者誤鳲鳩氏司空
(杜云平均故為司空平水土)即鵲巢之鳩曹風之鳲鳩爾雅云鳲鳩
鴶(中吉二音)鵴(音匊)是也注云今布穀月令鷹化為鳩注謂之
搏穀搏布音相近矣似鷂長尾又名鴶鵴又名穫穀又
名郭公皆以其聲之似也方言以為戴勝者誤嚴緝用
歐陽氏說謂鵲巢之鳩非鳲鳩亦謬爽鳩氏司寇(杜云鷙故)
(為司寇主盗賊)即大明之鷹爾雅云鷹鶆(音來)鳩是也注云鶆當
為鷞字之誤鷹與鳩同氣禪化故亦稱鳩矣鶻鳩氏司
事(杜云春來冬去故為司事)即小宛之鳴鳩氓詩食桑椹之鳩爾雅
云鶌鳩鶻鵃是也注云似山鵲而小多聲案此鳩春來
秋去好食桑葚易醉而善淫其音啁嘲其尾屈促其羽
如&KR0008;褸飛翔不遠莊子謂之鸒鳩鄭樵以為鸜鵒者誤
黃氏以鳲鳩非鶻鵃亦誤此所謂五鳩也爾雅又有鷑
(音及)鳩鵧(符悲切又音乎)鷑注示小黑鳥鳴自呼江東名為烏鵙(本草)
(綱目言即戴鵀三月即鳴小於烏能逐烏俗謂之駕犂五更輙鳴至曙而止)此在五鳩之外
亦不見詩
雉類甚多說文載其名有十四一盧諸雉二喬雉三鳪
(音卜)雉黃色鳴自呼四鷩雉五秩秩海雉色黑在海中山
上六翟山雉七翰雉八卓雉九伊洛而南曰翬五采備
十江淮而南曰摇十一南方曰夀十二東方曰甾十三
北方曰稀十四西方曰蹲此皆見爾雅而微不同爾雅
盧作鸕翟作鸐(音荻)翰作雗(音汗)卓作鵫(丁罩反)摇作鷂夀作
&KR1319;甾作鶅(音淄)稀作鵗(音希)蹲作鷷(音尊)又景純合雗雉鵫雉
為一鳥云今白鵫也江東呼白雗亦名白雉則為十三
種矣左傳五雉杜注以翬及四方雉當之惟南方則白
翟不曰夀彼疏謂說本賈逵但不知逵又何本况以五
雉配五工正(鷷雉攻木鶅雉搏埴翟雉攻金鵗雉攻皮翬雉設五色)亦逵與樊光
之說杜何弗從也其見於詩曰右手執翟曰其之翟曰
翟茀以朝此翟雉也曰如翬斯飛此翬雉也曰有集維
鷮此鷮雉也别名止此三者其餘言雉皆其統名爾雅
又有寇雉名鵽(音掇)鳩又名泆泆注云出北方沙漠本草
拾遺名突厥雀斯非中國鳥故說文十四雉弗與焉
十四雉其三見詩翬雉翟雉鷮雉是也翬雉素質五色
備生伊洛之南王后禕衣為六服之首刻繢其形其雉
類之貴者乎斯干取其飛以比宫室鄭以為形貌之顯
也翟雉爾雅謂之山雉注云長尾者故萬舞則右手秉
之后夫人以飾衣又用為車蔽皆取其文采也鷮雉尾
又長於翟能走且鳴性耿介故詩人以興碩女鷮翟二
雉俗通呼為翟矣翟雉亦名山雞然山雞有四種鷮翟
外鷩雉錦雞是也皆有采毛鷩雉在首錦雞在腹錦雞
小於鷩雉文尤燦爛爾雅鶾天雞乃此鳥矣郭引周書
文鶾證之
黃鳥四見爾雅一黃鳥二倉庚商庚三鵹黃楚雀四倉
庚鵹黃也為名凡六焉其名又曰黃鸝留曰黃栗留曰
黃鸎(鶯同)曰長肢曰搏黍曰黃袍見夏小正毛詩傳陸璣
詩疏諸書其咏於詩止黃鳥倉庚兩名埤雅云名黃鳥
者皆興名倉庚者皆賦此特鄭說耳東山之倉庚毛不
以為賦也至鶯字雖見詩而非鳥名其伐木之鳥鳴先
儒說詩莫著為何鳥宋羅願以鶯當之引禽經鶯鳴嚶
嚶為證謂名鶯以此又言鶯是蟄鳥冬以泥自裹至春
破土而出此正出谷遷喬之事案禽經後人偽撰之書
其言不足據信惟出谷之解於理可通良不謬也又案
玉篇云鶯有友鳥殆指詩求友語則以伐木之鳥為鶯
其來古矣
鷹鸇鶚鵰隼皆鷙鳥而皆見於詩周南之雎鳩鶚也即
爾雅之王雎秦風之晨風顫也爾雅亦云晨風鸇注以
為鷂屬陸疏亦以為鸇似鷂青黃色是鸇鷂别鳥也原
始合鸇鷂為一蓺文類聚又合鸇隼鷂為一(引詩義問云晨風今)
(之鷂又引詩義疏云隼鷂也)非是四月之鶉鵰也說文鶉作鷻云鵰
也從鳥敦聲與鶚同類而别鳥似鷹而大長尾短翅土
黃色其皂者即鷲也采芑之隼隼也爾雅鷹隼醜其飛
也翬陸疏以為鷂屬又名擊征又名題肩(廣雅作鶙鵳)又名
雀鷹性健黠以中之為俊故猗嗟射侯之正取斯鳥名
矣大明之鷹鷹也爾雅謂之鶆鳩與鳩同氣故亦名鳩
頭有毛角亦名角鷹五者皆鷙鳥也詩以鶚喻后妃以
鸇喻賢者而隼以喻將士鷹以喻尚父惟鵰為貪殘之
喻取興豈有定乎說文又以鳶為鷙鳥然爾雅云鳶鳥
醜旱麓箋云鳶鴟類莊子亦言其銜腐鼠而嚇鵷鶵此
正茂先所謂不善搏擊貪於攫肉者四月詩雖與鶉並
舉要非其倫
小雅有兩桑扈爾雅亦兩釋之埤雅謂啄粟之桑扈以
性之竊脂(盗竊脂肉)言即爾雅之對剖葦者是鶯羽之桑扈
以色之竊脂言即爾雅之對竊丹者是此解與郭注合
於義允矣陸疏解竊脂為竊取脂肉正指小宛桑扈言
也李時珍非之誤矣李又謂桑扈毛蒼褐色而有黃點
其淺黃淺白淺青淺黑淺玄淺丹皆喙色非毛色也當
必有據
烏有四種而三見於爾雅慈烏反哺小而純黑又謂之
孝烏(俗作鴉鵶)鴉烏不反哺巨喙腹下白爾雅鷽斯鵯鶋(音匹)
(居毛傳作卑居)是也燕烏似鴉烏而大白項而羣飛又名鶷(轄曷)
(二音)&KR1534;(戛葛二音)爾雅燕白脰烏是也山烏似鴉烏而小赤嘴
穴乳出西方爾雅鸀(音蜀)山烏是也惟不著慈烏至云烏
雀類其掌縮則四烏兼之矣詩小弁之鸒斯鴉烏也餘
烏則未有以定之
爾雅紀夭鳥之名凡七一曰鵒(音格)鵋䳢(音忌欺)注云今江
東呼鵂鶹為鵋䳢亦謂之鴝鵒一曰鴟鴞鸋(音寧)鴂注云
鴟類一曰狂茅鴟注云今&KR2301;(莽厖二音)鴟也似鷹而白一曰
怪鴟注云即鴟鵂也見廣雅(案廣雅云肥鵂鴟鵂怪鴟也)一曰梟鴟
注云今土梟一曰萑(音丸)老鵵(屠&KR0693;二音)注云木兔也似鴟鵂
而小兔頭有角毛脚夜飛好食雞一曰鳥少美長醜為鶹
鷅注云鶹鷅猶流離詩所謂流離之子此七者析之有
十一名併注則十八焉案本草拾遺以鵋䳢怪鴟老
鵵三者為一鳥而分大小鴟鴞大如鴟鷹鵂鶹微小如
鴝鵒也合之郭注則大者怪鴟而小者乃鵒與鶹矣又
以梟鴟鶹鷅為一鳥觀郭注以梟鴟為土梟鶹鷅即詩
之流離則蔵器之說信矣但謂鴞即梟恐未必然鴞梟
字異物亦異說文鴞以号(胡到切)得聲梟從鳥頭在木上
是字異也鴞云鴟鴞鸋鴂梟云不孝鳥是物異也其在
詩則梟者旄邱之流離也所謂少美長醜食母而飛者
也鴞者墓門之鴞也所謂惡聲之鳥如斑鳩綠色者也
爾雅之鸋鴂郭注既不從巧婦之說而以為鴟類當即
此禽矣豈與流離為一鳥乎李氏本草注謂詢諸野人
鴞梟果是一鳥此惡可信也今據爾雅以合之詩則旄
邱之流離瞻卬之梟即爾雅之梟鴟鶹鷅也墓門之鴞
豳風之鴟鴞瞻卬之鴟泮水之飛鴞即爾雅之鸋鴂也
若茅鴟則僅存於逸詩篇名其鵒萑怪鴟則詩不及焉
又案梟堅堯切當讀如徼鴞于嬌切當讀如遥音各不
同荀子非十二子篇梟亂天下楊㑛注云梟與鴞同不
知楊之意以為音同乎義同乎恐誤又案鴞于嬌切見
詩釋文及說文玉篇廣韻皆同獨正韻吁嬌切豈因于
吁字形相類致此誤耶今遂與囂同音併梟字亦作囂
音幾欲溷梟鴞為一字矣觀荀子注則兩字之誤讀殆
始於唐世藏器唐人宜其合梟鴞為一鳥也
鴟說文云䳠(是為切)也徐云俗呼為鷂一曰鳶也是鴟乃
貪殘之鳥非怪鳥也然怪鳥多取名焉爾雅鴟鴞茅鴟
怪鴟梟鴟皆是郭注&KR2301;鴟鴟鵂亦然
蟬有多種蟬與蜩其大者也爾雅别其類有七而總稱
之曰蜩一蜋蜩注夏小正傳釋之夏小正云五月良(當作)
(蜋)蜩鳴傳云良蜩者五采具是也一唐蜩夏小正五月
唐蜩鳴傳唐蜩者匽郭亦引之(引唐作螗匽作蝘)又云俗呼為
胡蟬江南謂之螗蛦(音彛)是也本草注言螗蜩上有華冠
一名蟬華又名蟬冠矣案此兩蟬皆以五月鳴月令仲
夏之月蟬始鳴周書時訓解云夏至又五日蜩始鳴其
兼指兩蜩與方言以蜋蜩為一蜩而二名漢書師古注
以螗蜩為虭蟧(音貂料)皆誤三蚻(音札)蜻蜻(子盈切)注云如蟬
而小方言曰有文者謂之螓夏小正曰鳴蚻虎懸案夏
小正云四月鳴札傳云札者虎懸也鳴而後知故先鳴
而後蚻是也又名麥蚻四&KR1914;(音節)茅蜩注云江東呼為茅
截似蟬而小青色是也五蝒(武延切音緜)馬蜩注曰蜩中最
大者為馬蟬本草謂之蚱(側格切)蟬入本經中品别錄云
蚱蟬生楊柳上五月冠赤隠居云此云柳上乃詩云鳴
蜩嘒嘒者形大而黑五月便鳴俗云五月不鳴嬰兒多
災是也六蜺(五兮切)寒蜩注云寒螿也似蟬而小青色月
令曰寒蟬鳴鄭注云寒蟬寒蜩謂蜺是也方言謂之瘖
蟬景純引月令規其失似矣然陶隠居云瘂蟬自是雌
者陸農即謂瘂蟬初瘖得寒風泠露乃鳴兩言雖異俱
可證方言之不誤七蜓蚞(音梃木)螇螰(音奚鹿)注云即蝭蟧
(音帝料又音提聊)也一名蟪蛄齊人呼螇螰是也案小正月令
詩訓解皆以寒蟬鳴為七月之候郭注既引月令以證
蜺則三書所稱當同為一物然小正傳云蟬也者蝭&KR2557;
也蝭&KR2557;應即蝭蟧是螇螰而非寒蟬之二蟲者其皆鳴
於秋與隠居謂蛁蟟(同虭蟧又音刀聊)色青以七八月鳴寒螿
聲凄急於九十月鳴李時珍注云秋月鳴而青紫色者
曰蟪蛄曰虭蟧曰蜓蚞曰螇螰曰蛥蚗(音玦)折小而色青
赤曰寒螿曰寒蜩曰寒蟬曰蜺是二蜩同一物形色小
異耳至蟪蛄之名埤雅引莊騷之文(莊云蟪蛄不知春秋此夏蟬見逍遥)
(游騷云歲莫兮不自聊蟪蛄鳴兮啾啾此秋蟬見招隠士)以為兼夏秋之蟬信矣其
郭注所云蟪蛄則專目秋蟬矣今合之於詩碩人之螓
首爾雅之蚻也蕩之如螗爾雅之螗蜩也豳之鳴蜩爾
雅之蜋螗馬三蜩也小弁之鳴蜩則獨指馬蜩也其蕩
之如蜩乃爾雅總名之蜩耳又有&KR3844;(音寗)母二三月鳴小
於寒螿見隠居别錄而詩雅俱弗載焉
爾雅謂螽醜奮而列螽之類凡五其三見於詩案許慎
以蝗為螽蔡邕以螽為蝗凡經傳專言螽者即蝗也(取名)
(物疏之說)如春秋經書螽者是(或據漢書五行志於春秋則名螽於漢則名蝗證螽蝗非)
(一物殊不知名螽者襲麟經之舊文名蝗者從漢世俗稱耳元非二螽也)至爾雅所列五螽
皆别以他名特蝗類而已詩周南螽斯即風斯螽爾雅
蜤(斯同)螽蜙蝑是也亦名蝽&KR2114;亦名蜙(蚣同)䗥(子紅切)亦名蝽
箕陸璣以為蝗類五月以股相切作聲者也嚴緝乃謂
螽斯是阜螽而非斯螽謬矣詩草蟲爾雅草蟲負蠜(音樊)
是也又名常羊陸璣以為大小長短如蝗好在草茅中
者也羅願謂即蚯蚓者誤詩阜螽爾雅□(阜同)螽蠜是也
李巡陸璣皆以為蝗子陳藏器以為然如蝗有異斑(拾遺)
(證類十本草言可入媚藥)又有蟿(音契)螽螇蚚(音歴)郭注以為似蚣蝑而
細長又有土螽蠰(音攘)谿郭注以為似蝗而小二螽不見
詩亦大類而小别者乎本草綱目云數種皆似蝗而大
小不一長角修股善跳有青黑斑數色亦能害稼性不
忌妬一母百子五月動股作聲至冬入土穴山中諸夷
人食之要之爾雅云螽醜奮注云好奮迅作聲此足見
螽之性狀矣五螽惟阜螽先儒異說李陸二家直指為
蝗蔵器以為似蝗埤雅以為今之&KR2689;䗥青色飛不能遠
未知孰是顔師古注漢書以螽為阜螽祖李陸之說也
嚴緝釋螽斯又因而加誤
鱮好旅行鱒好獨行二魚命名以此鱅似鱮而頭大於
鱮鯇似鱒而形大於鱒鱮亦名鰱鯇亦名鯶皆常魚也
鱣鮪同類而鱣大鮪小鱣背有甲鮪背無甲為不同耳
鱣又名黃魚蠟魚玉板魚鮪又名鱘魚又名&KR0008;(音直)&KR0008;(莫贈)
(切吴都賤筌&KR0008;&KR0008;)鮪又有大小二種大者王鮪小者叔鮪亦名
鮥(音洛)子見爾雅及郭注案周禮言獻鮪月令言薦鮪夏
小正言祭鮪俱不及鱣詩潛序亦言季冬薦魚春獻鮪
是鮪必特薦鱣僅與諸魚並列而已可見古人貴鮪而
賤鱣也今鱘魚味甚美較黃魚實勝云
毛詩稽古編卷二十八
