詩說觧頥正釋卷十二明季本撰
陳
朱子曰陳國名大昊伏羲氏之墟在禹貢豫州之東
其地廣平無名山大川周武王時帝舜之胄有虞閼
父為周陶正武王頼其利噐用與其神明之後以元
女大姬妻其子滿而封之於陳都于宛丘之側與黃
帝帝堯之後共為三恪是為胡公今按陳即今開封
府陳州也鄭譜謂大姬好巫覡禱祈鬼神歌舞之樂
民俗化而為之此因詩中有此辭而附會也恐武王
之女親被太姒之化必不如此意者春秋時陳服于
楚楚敬鬼尚巫而漸其俗也華谷嚴氏謂陳詩十而
七為淫靈公之事世變已極詩訖於此據株林為說
也亦不知古經果如是否耳
宛丘
經旨曰陳俗遊蕩無度故詩人賦此以刺之也集傳
得之矣
子之湯兮宛丘之上兮洵有情兮而無望兮(賦也)○(湯徒浪反)
湯蕩也情謂遊樂之情思也望謂人所瞻望之威儀
也
○坎其擊鼓宛丘之下無冬無夏值其鷺羽(賦也)
坎詳見伐檀字義值遇也
○坎其擊缶宛丘之道無冬無夏值其鷺翿(賦也)
缶瓦噐非樂噐但民俗用以節樂耳易所謂鼔缶莊
子所謂鼓盆即此事也
宛丘三章章四句
東門之枌
經旨曰陳俗淫蕩每以賽神會男女如仕族之女亦
出遊焉因男子悦己而贈遺之此淫俗也故詩人賦
其事而刺之直斥子仲之子而又言不績其麻其為
刺誚明矣
東門之枌宛丘之栩子仲之子婆娑其下(賦也)
枌說見山有樞栩說見鴇羽華谷嚴氏曰陳都宛丘
之側其東門與丘間乃國之交會處又有枌栩二木
可以休息故陳大夫子仲之子乃婆娑遨遊於其下
蓋相誘悦也張子曰婆娑不必謂舞但裴徊翺翔之
義士大夫之子不得過市今也遨遊於市井中爾
○榖旦于差南方之原不績其麻市也婆娑(賦也)
榖善差擇也擇其日之善者謂其晴明無隂雨也凡
民俗賽神必擇吉而會衆原野也蓋賽會之處在南
方之野而子仲之女遨遊於此耳觀不績其麻之言
可以知其為女子矣
○榖旦于逝越以鬷邁視爾如荍貽我握椒(賦也)
越於也鬷緫也衆也國衆緫於是日而往也荍荆葵
也小草似葵紫色多花少實葉又翹起握椒一握之
椒椒芬芳之物也視爾如荍愛之甚也貽以握椒知
其愛已而以香物致慇懃也衆聚之中而二人自通
情欵不以為耻焉故詩人即其言而爾我之以見其
無耻之甚也
東門之枌三章章四句
陳聖人之後不宜有此夷俗蓋必其國近楚
服從日久而變於夷矣今楚之南鄙當川貴
之交尚有男女出遊女以答歌擇配者豈其
遺風尚有存者邪
衡門
經旨曰集傳謂隱居自樂而無求者之詞得之矣
衡門之下可以棲遲泌之洋洋可以樂飢(賦也)
衡古文横字也横木為門無阿塾堂宇言其淺也棲
遲遊息也泌與泉水之毖同言其流也洋洋安流廣
長貎樂飢樂而忘飢也
○豈其食魚必河之魴豈其取妻必齊之姜(賦也)
魴說見汝墳
○豈其食魚必河之鯉豈其取妻必宋之子(賦也)
鯉詳見魚麗字義○陸農師曰河性宜魚故曰河之
魴河之鯉
衡門三章章四句
東門之池
經旨曰小序謂疾其君之淫昏而思賢女以配君子
得之矣集傳以為男女會遇之詞則恐非淑姬之義
耳
東門之池可以漚麻(興也)彼美淑姬可與晤歌(興意)
池城池也陳之遊者多在東門故即其池而言漚麻
水經註云陳東門有池水至清而不耗竭漚漬也治
麻者必先以水漬之
○東門之池可以漚紵(興也)彼美淑姬可與晤語(興意)
紵苧也科生宿根在地至春自生去其皮之表以其
裏緝布
○東門之池可以漚菅(興也)彼美淑姬可與晤言(興意)
菅說見白華○此詩以漚麻漚紵漚菅起興即女工
而言也董氏曰周姬姓陳因元女以封故詩人猶言
淑姬孔氏曰晤偶也傳以晤為遇亦對偶之義蘇氏
曰陳君荒淫無度不可告語故其君子思得淑女以
化之於内婦人之於夫日夜處而無間庶可漸革其
暴如池之漚麻漸漬而不自知也
東門之池三章章四句
東門之楊
經旨曰此男女期會而有不至者故因所見以起興
也
東門之楊其葉牂牂(興也)昏以為期明星煌煌(興意)
牂牂葉盛可藏貎煌煌大明貎
○東門之楊其葉肺肺(興也)昏以為期明星晳晳(興意)
肺蔽芾貎晳晳明悉見貎○東門之楊葉盛可以藏
蔽但以失黃昏之期以致明顯耳此必男子有他志
而失約也
東門之楊二章章四句
墓門
經旨曰賢者以人之不良而欲諭之於道故作此詩
以箴之也
墓門有棘斧以斯之(興也)夫也不良國人知之知而不已
誰昔然矣(興意)
棘蒺䔧也詳見楚茨字義斯析也墓門乃葬死之地
而棘生焉猶人之趨惡道也棘必藉斧以斯之猶人
之惡必藉賢人之言以去之以墓門之棘起興喻為
惡者乃死亡之道也夫指其人也不良惡也不已不
改也賢者言此人之惡國人皆知宜乎改矣人皆知
之而不改昔者果誰使之然哉追言昔之相與處者
使之而然所以今日之言不及也
○墓門有梅有鴞萃止(興也)夫也不良歌以訊之訊予不
顧顛倒思予(興意)
梅美木也墓門有梅言人雖惡而善心猶在也鴞怪
鴟其聲主凶惡鳥也萃集也訊告也鴞集於梅則若
小人之攻善者衆矣故以起興而言此人不良我今
作歌以訊之汝復不顧我訊至於顛倒之時而始思
我則無及矣
墓門二章章六句
防有鵲巢
經旨曰此淫女憶所私者而憂或間之之詩也
防有鵲巢卭有旨苕誰侜予美心焉忉忉(賦也)○(卭音蛩)
防者防備之意爾雅云容謂之防郭璞註形如今狀
頭小曲屏風所以自防隱防之為義蓋取諸此鵲巢
者鵲善為巢且知避風故以比居室綢繆如鵲巢然
後可以防人也卭與䅃同韻會云稰也熟穫曰稰玉
篇云稰食也蓋穫以供食之意旨苕美菜侜猶迋也
○中唐有甓卭有旨鷊誰侜予美心焉惕惕(賦也)
唐堂下至門之路即堂塗謂之陳者也甓即磚也以
磚砌路則平實而不患於傾跌矣旨鷊亦美菜可供
食者也○淫女言我所居室可蔽而甓可行又有美
菜可食以待所美之人亦可一來為誰所侜而使我
心之懷憂乎
防有鵲巢二章章四句
月出
經旨曰此詩男子因女子有相念之情而思之亦淫
風也
月出皎兮(興也)佼人僚兮舒窈紏兮勞心悄兮(興意)○(僚音了)
皎月光㓗貎佼好也僚好貎舒遲也窈幽遠也紏愁
結也悄默憂也
○月出皓兮(興也)佼人懰兮舒懮受兮勞心慅兮(興意)
皓月光白也懰好貎孔氏云一作嬼妖也懮受憂藏
於中之意慅心不安而騷動也
○月出照兮(興也)佼人燎兮舒夭紹兮勞心惨兮(興意)
照光及人也燎明也夭紹夭媚而其心糾緊也惨戚
然不樂也○當月出之時感其所見而言月光能照
所美之人而其人則外若舒遲而中實急切有使人
不能忘者安得不勞我心之懷思乎
月出三章章四句
株林
經旨曰陳靈公委政於夏徵舒就之决事焉故國人
作此詩以諷之也
胡為乎株林從夏南匪適株林從夏南(賦也)
株夏氏邑野外曰林即株野之外也南徵舒字也集
傳曰君胡為乎株林乎曰從夏南耳然則非適株林
也特以從夏南故耳
○駕我乘馬說于株野乘我乘駒朝食于株(賦也)
此言從夏南之意馬馬之大者駒馬之小者既有乘
馬又有乘駒可見車之非一乘矣但言乘駒而朝食
則見其不欲以徒衆煩夏南耳
株林二章章四句
左傳所載陳靈公通於夏姬之事不可謂無
但中間亦有失實者靈公之適夏南豈盡為
夏姬哉徵舒威權已重勢力已強故就之决
事因朝食焉然言朝食則非夜聚也言乘馬
則非微行也當國柄臣豈肯顯然使其母與
其君淫於家哉然不能正身以威巨室則靈
公見弑之原蓋在此矣其事詳辯於春秋私
考宣公十年陳殺其大夫洩冶下
澤陂
經旨曰此亦男懷女之詩淫風也
彼澤之陂有蒲與荷(興也)有美一人傷如之何寤寐無為
涕泗滂沱(興意)
澤水所鍾也陂澤之障也蒲詳見王風揚之水字義
無為無心於理他事也涕自目出者也泗自鼻出者
也滂沱雨盛貎言其如雨也
○彼澤之陂有蒲與蕳(興也)有美一人碩大且卷寤寐無
為中心悁悁(興意)○(卷其員反)
蕳當作蓮卷言鬢髮之美其垂如拳也悁悁言其憂
思如水流之㳙㳙不息也
○彼澤之陂有蒲菡蓞(興也)有美一人碩大且儼寤寐無
為輾轉伏枕(興意)
儼矜莊貎輾轉詳見關雎字義伏枕卧而不寐伏於
枕也○澤陂美人所居之地也蒲喻其容之柔弱荷
蓮菡蓞喻其色之芳華也故以起興
澤陂三章章六句
觀陳風所存諸詩可以見陳之先亡矣
詩說觧頥正釋卷十二
