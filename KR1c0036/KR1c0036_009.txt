詩說解頥正釋卷七明季本撰
鄭
鄭國名本姬姓周厲王子宣王母弟桓公友之後也
宣王封友於鄭是為畿内咸林之地即今陜西西安
府華州城北古鄭城幽王無道友為司徒遷其民於
虢檜之間死犬戎難其子武公定平王於東都亦為
司徒因得其地遂國于檜都焉在濟西洛東河南潁
北四水間今為河南開封府鈞州新鄭縣史記以為
桓公懼王室多難將逃死洛東虢檜之君見其用事
分獻十邑則桓公賢君也豈有懷二心而先謀自利
邪且畿内之地非可以封諸侯者虢即左傳虢叔死
焉之虢檜則與之相鄰而國皆已滅意者友之初封
本以王子食采畿内而檜都之遷則因其有功而徙
封也然則所取虢檜之地蓋國已先滅而以與桓公
耳先王封國以其有功非以懿親鄭武公以桓公故
而得封鄭亦猶伯禽以周公故而得封魯也詳見春
秋私考隱公元年鄭之所載多淫風孔子所謂惡鄭
聲之亂雅樂者也樂記言衛文侯聽鄭衛之音則不
知倦蓋鄭衛皆淫風而鄭為尤甚故孔子尤惡之今
之所列豈聖人所刪之舊哉
緇衣
經旨曰此國君好賢之詩其必鄭武公為諸侯時事
歟舊說鄭武公父子為周司徒善於其職國人宜之
故美其德則周人所作當屬王風不當為鄭風也且
改衣適舘授粲豈國人所得施於貴卿者邪若謂周
王以此待武公則武公入相在平王時平王亦昏主
豈能好賢之無已如此詩乎故好賢者鄭武公也而
改衣適舘授粲則言其好賢之實事也
緇衣之宜兮敝予又改為兮適子之舘兮還予授子之
粲兮(賦也)
緇黑色緇衣卿大夫朝退而居私朝之服也以布為
之宜稱其服也舘即其私朝所直之廬也詳見羔羊
羔裘字義還謂人君親造其廬而返也粲粟治之精
者謂以白米為飯也
○緇衣之好兮敝予又改造兮適子之舘兮還予授子
之粲兮(賦也)
好亦謂德與服稱也
○緇衣之蓆兮敝予又改作兮適子之舘兮還予授子
之粲兮(賦也)
蓆安貼之意亦謂其德之稱也
緇衣三章章四句
記曰好賢如緇衣蓋謂此詩也當於其情之
真切處求之
將仲子
經旨曰舊說以仲為蔡仲而謂其不當與莊公誅叔
段之謀詩人之閔叔段未知其得正與否然以詩意
求之則謂武姜為母可也而武公已死安得併言父
邪且曰可懷則非所以語祭仲也此蓋女子私其所
私者之言耳集傳獨取夾漈鄭氏淫奔之說得之
矣
將仲子兮無踰我里無折我𣗳杞豈敢愛之畏我父母
仲可懷也父母之言亦可畏也(賦也)○(折音舌下章同)
將請也仲子男子之字也里里居本女子以其所居
言非二十五家之里也謂之踰則亦有垣矣杞柳屬
樹如柳葉麄而白色理微赤蓋其家所植以備器用
者也
○將仲子兮無踰我墻無折我𣗳桑豈敢愛之畏我諸
兄仲可懷也諸兄之言亦可畏也(賦也)
墻垣也即孟子所謂踰東家墻也古者𣗳墻下以桑
○將仲子兮無踰我園無折我𣗳檀豈敢愛之畏人之
多言仲可懷也人之多言亦可畏也(賦也)
園者里居之園也言踰則亦垣也檀皮青滑澤材彊
韌可為車人指一家之人言○篇内言折謂踰墻而
壓折之非采折之折也畏者謂畏其責詈之言非愧
恥之畏也其意惟在仲之可懷苟非踰墻折木則無
不可從矣此所以為淫奔也
將仲子三章章八句
叔于田
經旨曰叔段居京多才好勇能以私恩結人其在邑
出田之際里巷之私黨皆媚悅而從之故詩人叙其
事而賦之以見其得衆如此其旨微矣
叔于田巷無居人豈無居人不如叔也洵美且仁(賦也)
叔莊公弟共叔段也田取禽於田恐其害稼也美以
其容貎之動人而言也仁以其賜予之惠人而言也
巷非無人以其美且仁而人從之田故無居人耳
○叔于狩巷無飲酒豈無飲酒不如叔也洵美且好
(賦也)
狩者張羅守獸之名非以冬田為狩也詳見春秋私
考桓公四年公狩于郎下好以酒飲人而其情好也
巷非無飲酒者叔美而又以酒相好則巷中之飲酒
者皆從之田耳
○叔適野巷無服馬豈無服馬不如叔也洵美且武
(賦也)
服乘也武謂武力能招致人也美而且武故巷中之
服馬者皆從之田而無其人耳○觀後二章之言可
見段之居京惟以飲酒馳馬悦人心也
叔于田三章章五句
大叔于田
經旨曰兩叔于田篇名無異故加大字以别之然大
之為義亦因田事本有大小而起也上篇叔于田田
之小者也此篇叔于田田之大者也田之小者昆蟲
已出不以火田但恐獸之害稼則隨時蒐索而已所
用止以井邑之民非大合國人也田之大者君臣俱
出合境同行蓋在農功既畢之後昆蟲既蟄之時也
程子曰古者昆蟲蟄而後火田去莾翳以逐禽獸非
竭山林而焚之也此言火田乃在冬月而段之火烈
具舉正冬田之事也而又以所暴之虎獻于公所則
莊公亦在焉豳風七月所謂二之日其同載纉武功
言私其豵獻豜于公即其事也以其大衆竭作故大
田謂之同則田之大者乃以國事舉也然詩人不詠
莊公而詠段者以段射御足力為國人之所愛也累
言其田見段常以田狩習武而人歆羡之亂本之所
在焉為段而發故皆譽段之辭然意則微婉含蓄甚
深默而求之當自得於言外矣
叔于田乘乘馬執轡如組兩驂如舞叔在藪火烈具舉
襢裼暴虎獻于公所將叔無狃戒其傷女(賦也)○(下乘字去聲後)
(凡車乘之乘並同上乘字為乘之之乘則平聲)
藪澤也鄭之藪為圃田火焚而射也烈熾盛貌襢裼
袒去外衣而見裼衣也暴空手摶獸也狃習也襢裼
暴虎先言其有武力絶人之技也將請也戒其無狃
見國人愛之之情也
○叔于田乘乘黃兩服上襄兩驂鴈行叔在藪火烈具
揚叔善射忌又良御忌抑磬控忌抑縱送忌(賦也)○(行音杭後)
(凡行列之行並同)
揚起也忌抑皆語辭良亦善也騁馬曰磬止馬曰控
舍拔曰縱覆彇曰送射正所以田也但射以御行而
段兼善其事故因上章如組如舞之能而併及之
○叔于田乘乘鴇兩服齊首兩驂如手叔在藪火烈具
阜叔馬慢忌叔發罕忌抑釋掤忌抑鬯弓忌(賦也)
鴇當作鴇阜盛也馬行遲曰慢矢發希曰罕○此詩
三章皆首以乘言以射者之獲禽必以御行而段本
善射又兼善御故先以御言如組如舞正言其御之
善也及上襄鴈行齊首如手則皆服習之意而統於
善御之中矣繼之以火烈則舉火而田方可以翼獸
而射也未射之時先矜才技暴虎獻公而人皆愛之
戒其無狃此其多才得衆之騐也次言其善射而有
御能正見段之多才也末言田畢射止之事又以見
其從容間暇衆所共安也
大叔于田三章章十句
清人
經旨曰狄之入衛也患未廹鄭而鄭文公遣兵禦於
河上久而不召棄師之道也國人惜之而作此詩小
序謂文公欲遠高克而使將兵禦狄則詩辭原無惡
克之意及以春秋鄭棄其師觀之則書鄭者所重在
國也安得歸罪於克哉辯見春秋私考閔公二年
清人在彭駟介旁旁二矛重英河上乎翺翔(賦也)○(重直龍反)
(後凡重倍之重並同)
清衛地按水經註朝歌以南暨清水土地平衍悉
牧野矣今淇縣界清水合淇水入衛近牧野處即其
地也本在河北鄭玄誤謂清為高克所帥衆之邑而
水經註亦以中牟之清陽亭當之則在河南矣彭衛
邑之在河北者也介甲也駟介四馬而被甲也旁旁
者旁出無常之意蓋言其行之旁午也鳥緩飛曰翺
布翅而盤回曰翔言其游衍如鳥之翺翔也
○清人在消駟介麃麃二矛重喬河上乎逍遥(賦也)
消亦衛地之在河北者也麃麃本取獸疾走為義與
吉日儦儦同載驅儦儦雖從立人皆行疾之意而此
則以師衆疾行為戱也逍遥行樂遠遊之意
○清人在軸駟介陶陶左旋右抽中軍作好(賦也)
軸亦衛邑之在河北者也陶陶樂而自適之貎左謂
御者旋還車也右謂主擊刺者抽拔刃也中軍將軍
在中也好謂容好也○狄患先及於衛則清人宜當
其衝今但南避於彭消軸近河之邑未見狄之追逐
則其患尚未遽能渡河至鄭也苐遣一旅至河更番
偵伺待有警急而後大發車徒未為晚也今乃盡以
其師次于河上使之翺翔逍遥遊嬉閒暇而御車之
在左者則習旋車主刺之在右者則習抽刃為將之
居中者則為容好而已皆未嘗實有所用也此豈恤
師之道哉
清人三章章四句
羔裘
經旨曰集傳謂美大夫之辭而不知其所指者得之
但辯說以為子皮子産之徒可以當此則詩意所稱
乃德足潤身之士必非政事之偏長者可及耳
羔裘如濡(興也)洵直且侯彼其之子舍命不渝(興意)
羔裘詳見唐風羔裘字義渝變也直者心無回曲也
侯者順理之意舊說訓美蓋本韓詩然以羔裘如濡
推之則如濡者潤澤也與後章彦之為美者相侵不
若以順訓之蓋侯有中順之義以順應如濡於義為
近耳舍命不渝謂其安天命之正而不變也此言其
心之能順理也
○羔裘豹飾(興也)孔武有力彼其之子邦之司直(興意)
豹詳見韓奕字義飾緣袖也司主也直直道也主直
非強有力者不能也民之具瞻故以邦言此言其守
之有定力也定力本上章不渝之意
○羔裘晏兮(興也)三英粲兮彼其之子邦之彦兮(興意)
晏鮮盛也三以三德言知仁勇是也舊說以剛克柔
克正直為三德者誤言彼書文意矣英者英華之發
於外也粲者光輝粲然也彦美也美在其中而暢於
四肢發於事業之意○此詩三章以大夫服羔裘故
皆以羔裘起興洵直且侯孔武有力三英粲兮應興
之言謂人之德當如是也蓋羔裘所以如濡者貴於
德之洵直且侯也所以豹飾者貴於德之孔武有力
也所以晏兮者貴於德之三英粲兮也皆泛以德言
彼其之子則正指大夫之有此德者矣君子之德在
心則居之以正理在官則主之以定力而光輝之發
則為事業其言之序如此則德足以彰身而民仰之
斯於羔裘為稱矣
羔裘三章章四句
遵大路
經旨曰淫婦因所私者别去而於大路中留之之詩
也或以為棄婦之迫詞則婦既棄去夫又豈肯出至
大路送之而為婦所擥乎
遵大路兮摻執子之袪兮無我惡兮不寁故也(賦也)○(惡烏)
(路反後凡憎惡之惡並同)
摻擥也寁速言絶之速也
○遵大路兮摻執子之手兮無我魗兮不寁好也(賦也)
魗醜也
遵大路二章章四句
女曰雞鳴
經旨曰賢妻能警夫以勤樂夫以善而又輔之親賢
故詩人述其言而美之也
女曰雞鳴士曰昧旦子興視夜明星有爛將翺將翔弋
鳬與鴈(賦也)
昧晦旦明將旦而晦明之交也明星啓明之星先日
而出者即曉星也弋繳射也鳬水鳥如鴨青色背上
有文此賢婦警戒其夫以勤生也始雖述夫婦相問
答之言而大意則歸重於婦耳
○弋言加之與子宜之宜言飲酒與子偕老琴瑟在御
莫不静好(賦也)
加中也史記所謂以弱弓微繳加諸鳬鴈之上是也
宜和其所宜内則所謂牛宜稌羊宜黍豕宜稷犬宜
梁鴈宜麥魚宜苽之類此言賢妻能宜夫而相和樂
也飲酒而琴瑟静好其樂而不滛如此
○知子之來之雜佩以贈之知子之順之雜佩以問之
知子之好之雜佩以報之(賦也)
雜佩者以常佩之物言藍田吕氏所謂觽燧鍼管凡
可佩者是也來謂夫所招來而新至者則贈送之順
謂與夫和順而不可疎者則問遺之好謂與夫結好
而來加禮者則報答之皆以雜佩不吝於解也此則
欲其親賢以成德也
女曰雞鳴三章章六句
有女同車
經旨曰舊說鄭人刺忽不昏於齊辯說既詳辯之蓋
忽本無救齊有功請妻辭昏之事乃後儒之所附會
愚亦詳辯於春秋私考桓公十年戰即及十一年忽
奔衛矣若集傳以為淫奔之詩則篇中略無狎邪之
語又似不然焉竊意此詩蓋國君始娶夫人妾媵同
時俱至而一娶之中惟夫人為獨賢故詩人稱其德
而美之耳
有女同車顔如舜華將翺將翔佩玉瓊琚彼美孟姜洵
美且都(賦也)
同車以姪娣之從嫁者言舜木槿也𣗳如李其華朝
生暮落取瞬之義者也將者將下車而行也翺翔者
詳審周旋之貎此句已起孟姜矣美以色言孟姜指
嫡夫人也都者邑人所聚之處義取於聚言其德之
聚也
○有女同行顔如舜英將翺將翔佩玉將將彼美孟姜
德音不忘(賦也)○(將將之將音鏘)
同行錢氏以為同以車行是也英謂華之英發也將
將衆集聲德音不忘謂其賢聲久而不可忘也○此
詩言國君娶妻始至妾媵同車以行其色皆異於常
但舜華非長久之容則不若嫡夫人之美而有德也
方將翺翔而節以佩玉則行有度矣此其德聚於身
而賢聲可久夫豈徒有其色者可得而同哉
有女同車二章章六句
山有扶蘇
經旨曰此詩或據魯詩之傳以為鄭靈公棄其世臣
而任狂狡大夫憂之而作夫魯詩絶傳已久不知其
散見於何書但謂狂狡為鄭靈公時人則據春秋傳
宣公二年大棘之戰宋狂狡賂鄭鄭獲狂狡而為說
也此尚鄭穆公事明年穆公卒而靈公嗣不半載而
為公子歸生所弑蓋實歸生之謀而假手於公子宋
者也則歸生當國而公子宋輔之事權屬焉豈宋囚
狂狡之所能與而靈公在位日淺即已被弑何遽能
用狂狡哉且狂狡一小人耳其惡必不至如歸生與
宋之甚大夫不責歸生與宋而區區於咎狂狡此非
公論而孔子豈得錄之蓋不過因小序所美非美之
說而附會之耳夫謂所美非美理本可通但以為刺
忽則鑿矣况以歸於靈公則尤為不可通乎今定為
國君不用賢臣而刺之之詩故集傳淫女戱其所私
之說亦無取焉
山有扶蘇隰有荷華(興也)不見子都乃見狂且(興意)
扶蘇扶胥小木也荷華芙蕖也菡蓞之已發者子都
古之美男子借以為賢人之喻狂謂狂縱指小人也
○山有橋松隰有游龍(興也)不見子充乃見狡童(興意)
橋與南有喬木之喬同游枝葉放縱也龍紅草也一
名馬蓼葉大而色白生水澤中高丈餘子充亦古之
美男子與子都同故借以為賢人之喻狡謂奸狡指
小人也○扶蘇木之非美者也荷華華之美者也橋
松木之美者也游龍草之非美者也山以顯位言隰
以庶位言或生於山或生於隰雖地有崇卑而或美
或惡卑高異陳亦未嘗盡無賢者也今舉朝之中不
見一賢者而皆小人也隰併荷華而無之山併橋松
而無之亦如子都子充之姣而世人不見也豈不重
有傷哉
山有扶蘇二章章四句
蘀兮
經旨曰國亂將傾諸大臣莫能任事而小臣願忠於
國故作此詩然非刺忽也若集傳以為淫詞則恐未
必然耳
蘀兮蘀兮風其吹女(興也)叔兮伯兮倡予和女(興意)○(和音賀)
蘀槁葉未辭柯者也叔伯指諸大臣而言吹女之女
指蘀和女之女指叔伯
○蘀兮蘀兮風其漂女(興也)叔兮伯兮倡予要女(興意)○(要平)
(聲)
要要與共成國事也○木槁則其蘀懼風風至而隕
猶民離則其國懼亂亂至而亡故以起興言諸大臣
無有任事而倡之者倡則我將和之不患於無輔也
蘀兮二章章四句
狡童
經旨曰奸人圖事誣上行私朝堂之上不使賢臣與
謀共食而賢臣憂其誤國食息不安故作是詩也蓋
非刺忽亦非戱淫也
彼狡童兮不與我言兮維子之故使我不能餐兮(賦也)
狡童指奸臣而言
○彼狡童兮不與我食兮維子之故使我不能息兮(賦也)
食謂朝堂共謀而食也
狡童二章章四句
褰裳
經旨曰此滛女語其所私而謔之也舊說皆以為望
大國之正已蓋亦自忽言也則褰棠之語狂童之云
豈所以望大國正已之言哉
子惠思我褰裳涉溱子不我思豈無他人狂童之狂也
且(賦也)
溱鄭水名指所私之男子而言
○子惠思我褰裳涉洧子不我思豈無他士狂童之狂
也且(賦也)
洧亦鄭水名至鄭下與溱合流而入潁士未娶者之
稱他士猶他人也
褰裳二章章五句
丰
經旨曰此淫風也女子與人私期而不得專向既而
悔之則謂不拘何人而嫁之亦得免於求者之衆也
子之丰兮俟我乎巷兮悔予不送兮(賦也)
丰豐滿也巷門外之巷也
○子之昌兮俟我乎堂兮悔予不將兮(賦也)
昌盛壯貎堂門塾之堂也詳見絲衣字義堂進乎巷
矣内外有人而不得見女也
○衣錦褧衣裳錦褧裳叔兮伯兮駕予與行(賦也)
錦錦布錦而加褧庶人妻嫁時之服或叔或伯但駕
車來迎即與同行不拘何人也此因上章之悔而言
不拘何人嫁之亦得免於多人之求也
○裳錦褧裳衣錦褧衣叔兮伯兮駕予與歸(賦也)
歸即之子于歸之歸
丰四章二章章三句二章章四句
東門之墠
經旨曰此女子淫奔之詩也或以唐棣之華翩其反
而豈不爾思室是遠而四句當為此篇首章之脫簡
而謂之王者棄賢大夫風之之詩則唐棣四句文雖
相近而唐棣之與東門各為起語室遠之與室邇亦
各異情不得合而為一也以為大夫風之則篇内所
云思者思何人邪牽強難通當從舊說
東門之墠茹藘在阪其室則邇其人甚遠(賦也)
東門城東門也墠除地去草之名茹藘茅蒐也一名
茜即今蒨草可以染絳陂者曰阪男子所居在東門
之外女必與之相近欲奔未遂故以其人為甚遠耳
○東門之栗有踐家室豈不爾思子不我即(賦也)
栗樹之生於路上者踐行列貎女欲奔而未得望男
之就已也觀有踐家室之言則女之居必與男相近
矣
東門之墠二章章四句
風雨
經旨曰亂世而得一君子如一陽復於窮隂之下憂
時者之所幸見也故作此詩辯說謂此詩之詞輕佻
狎䁥則未見其然也
風雨凄凄雞鳴喈喈(興也)既見君子云胡不夷(興意)
華谷嚴氏曰風雨凄凄然寒凉雞猶守時而鳴喈喈
然其聲之和興君子雖居亂世不改變其節度我得
見此人則其心豈不坦然而平夷哉
○風雨瀟瀟雞鳴膠膠(興也)既見君子云胡不瘳(興意)
瀟瀟風雨聲膠膠鳴聲相交之意瘳病愈也
○風雨如晦雞鳴不已(興也)既見君子云胡不喜(興意)
華谷嚴氏曰晝而如晦風雨之甚而雞晝鳴不已也
風雨三章章四句
子衿
經旨曰此女子淫奔而思男子之詩也舊說以為刺
學校之廢則末章不能不強解矣
青青子衿悠悠我心縱我不往子寧不嗣音(賦也)
青青純緣之色具父母衣純以青衿領也此淫女望
男子之常通音問也
○青青子佩悠悠我思縱我不往子寧不來(賦也)
青青組綬之色佩佩玉也此淫女望男子之來就也
○挑兮逹兮在城闕兮一日不見如三月兮(賦也)○(逹音撻)
挑輕儇跳躍貎逹放恣也挑逹而登城上之高闕言
男子好遊而不來也一日不見如三月兮思之甚也
子衿三章章四句
揚之水
經旨曰懦弱之夫為妻所侮故作是詩以開導其妻
使知親親之情也
揚之水不流束楚(比也)終鮮兄弟維予與女無信人之言
人實迋女(賦也)
此以水緩不流束縛之楚比己之弱蓋妻本從夫宜
為夫制如楚之束也别無兄弟而止有夫妻二人則
情宜親而不可相侮之意也當時必有離間其夫於
妻者故欲其無信人言也
○揚之水不流束薪(比也)終鮮兄弟維予二人無信人之
言人實不信(賦也)
不信則非真有親愛之心者故以迋言相間也○此
詩詞意懇切聞之者必有所感動矣
揚之水二章章六句
出其東門
經旨曰世方淫亂夫能自親其妻雖見淫俗之女不
為所動心不失正可以為難矣
出其東門有女如雲雖則如雲匪我思存縞衣綦巾聊
樂我員(賦也)
鄭之東門必淫女所聚之處也如雲者其來如雲之
起以其髮美言也縞白色薄繒之不染者也綦青黑
之色見小戎孔氏䟽巾褁頭之巾縞衣綦巾言其妻
之淡妝猶云荆釵裙布也聊粗略也員與云同語辭
○出其闉闍有女如荼雖則如荼匪我思且縞衣茹藘
聊可與娛(賦也)
闉曲城也闍城臺也荼華秀之名舊說以為茅秀其
華輕白可愛故以比女之美茹藘可以染絳故以名
其妻下裳之色娛樂也
出其東門二章章六句
野有蔓草
經旨曰男子遇女於野田草露之間樂而賦此詩也
野有蔓草零露漙兮有美一人清揚婉兮邂逅相遇適
我願兮(賦也)
蔓延也漙露多貎清揚者目清眉揚也婉宛曲之媚
態也邂逅不期而會也
○野有蔓草零露瀼瀼有美一人婉如清揚邂逅相遇
與子偕臧(賦也)
瀼瀼亦露多貎婉如猶言婉然臧善以得所欲為善
也
野有蔓草二章章六句
溱洧
經旨曰男女淫奔相謔而詞人喜談樂道故述其事
而為此詩也
溱與洧方渙渙兮士與女方秉蕳兮女曰觀乎士曰既
且且往觀乎洧之外洵訏且樂維士與女伊其相謔贈
之以勺藥(賦也)
渙渙春水盛貎蓋冰解而水散之時也蕳蘭也其莖
葉似澤蘭廣而長節節中赤高四五尺訏大也勺藥
草名三月開花芳色可愛贈以勺藥男女交相贈也
○溱與洧瀏其清矣士與女殷其盈矣女曰觀乎士曰
既且且往觀乎洧之外洵訏且樂維士與女伊其將謔
贈之以勺藥(賦也)
瀏深貎殷衆也將當作相聲之誤也○鄭國之俗三
月上已之辰采蘭水上以祓除不祥故其男女出遊
當人衆之中而為此戱謔之事其俗之無恥甚矣
溱洧二章章十二句
集傳曰鄭衛之樂皆為淫聲然以詩考之衛
猶為男悅女之詞而鄭皆為女惑男之語衛
人猶多刺譏懲創之意而鄭人幾於蕩然無
復羞愧悔悟之萌是則鄭聲之淫有甚於衛
矣故夫子論為邦獨以鄭聲為戒而不及衛
蓋舉重而言固自有次第也詩可以觀豈不
信哉
詩說解頤正釋卷七
