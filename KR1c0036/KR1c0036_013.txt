詩說觧頥正釋卷十一明季本撰
秦
朱子曰秦國名其地在禹貢雍州之域近鳥鼠山初
伯益佐禹治水有功賜姓嬴氏其後中潏居西戎以
保西垂六世孫大駱生成及非子非子事周孝王養
馬於汧渭之間馬大蕃息孝王封為附庸而邑之秦
至宣王時犬戎滅成之族宣王遂命非子曾孫秦仲
為大夫誅西戎不克見殺及幽王為西戎犬戎所殺
平王東遷秦仲孫㐮公以兵送之王封襄公為諸侯
曰能逐犬戎即有岐豐之地㐮公遂有周西都畿内
八百里之地至玄孫德公又徙於雍今按伯益與稷
契同時佐舜而伯益又復相禹七年稷契皆為諸侯
則伯益必亦為諸侯矣但後失其官而居西戎以保
西垂亦猶周不窟失官而自竄於戎狄之間也直至
周孝王時始使非子養馬於汧渭之間汧水在今鳳
翔府隴州汧陽縣南一里渭水在南由廢縣南四十
里今為隴州地東南汧水人渭之處即秦地也孝王
時尚在畿内而命非子邑之蓋與之近地使之食力
以便養馬非封為附庸之國也故宣王時始命秦仲
為大夫則漸進之而秦之族自是亦浸強矣及平王
東遷其後世以兵送之封為諸侯是為㐮公資之以
逐犬戎而遂有畿内八百里之地豈以當時周德既
衰日蹙國百里而沒於西戎之地隨其所闢歟夫秦
伯爵也制地七十里而與之以八百里之廣且併岐
豐故都而授之非禮甚矣東遷之前秦地猶屬畿内
至於德公兼併及雍而其強遂不可制得非封國過
大之故邪季札歌秦而曰能夏則大此後人見其強
大稱王時之言也兹非邪說乎秦即今鞏昌府秦州
德公所徙之雍今鳳翔府鳳翔縣地鳥鼠山渭水所
出在今臨洮府渭源縣西二十里宋時亦屬秦州
車鄰
經旨曰賢者嘗遭暴虐憂死不遑晚遇時君能屈己
忘勢而與之同樂故喜及見之而作此詩也舊說以
為創見秦君車馬侍御之盛而誇美之於未見君子
既見君子之義何所當乎
有車鄰鄰有馬白顛未見君子寺人之令(賦也)
鄰鄰衆車密比之聲白顛額有白毛今謂之的顙君
子指君而言寺人守門之閽也令備使令以通命也
○阪有漆隰有栗(興也)既見君子並坐鼓瑟今者不樂逝
者其耋(興意)
阪陂陀隰下濕非高平之地漆可飾噐栗可實籩皆
有用之材言阪隰之間亦有嘉木以興夷方之國亦
有賢君也八十曰耋
○阪有桑隰有楊(興也)既見君子並坐鼓簧今者不樂逝
者其亡(興意)
楊柳之揚起者也桑可為弧楊可為箭亦有用之材
○秦近西戎其俗尚陋故賢者言未見君子之時但
見其輿從出入車衆馬良而人有欲見國君者必先
使閽人傳命通之似亦仍其故習而已及既見之則
相與並坐鼓瑟鼓簧以為樂屈己下人略無驕傲之
氣豈非時俗之僅有哉故又言今日若不享此樂則
老死將及必不能逄蓋幸其得見之辭欲及時而為
樂也其所感於往日之罹憂者深矣
車鄰三章一章四句二章章六句
駟驖
經旨曰此刺秦君之用私人恣游獵也蓋以此詩比
之車攻氣象迥别故知其為刺耳
駟驖孔阜六轡在手公之媚子從公于狩(賦也)
驖黑色如鐡也阜肥大也媚愛也駟馬驖色而甚阜
馬之良者也御者把握其轡以制馬之遲速使之惟
手是聽見其善御也云媚子則非正人矣此言從狩
者惟私人而所重在御者也
○奉時辰牡辰牡孔碩公曰左之舍拔則獲(賦也)
奉者下奉上之辭時是也辰牡及時之牡獸謂翼送
時所宜用之獸也如冬獻狼夏獻麋春秋獻鹿豕之
類蓋君乘田車虞人乘佐車從左驅禽此即毛氏所
謂虞人翼以待公之發周禮田僕掌佐車之政設驅
逆之車即其事也左之者命御者左其車以射獸之
左也蓋射必中左乃為中殺御禮所謂逐禽左者為
是故耳拔矢括也言御者能從公意欲左則左而公
舍矢則中此即御者與射者比而得禽獸之意也蓋
詭遇獲禽非聽其不用命者此小人之心也
○遊于北園四馬既閑輶車鸞鑣載獫歇驕(賦也)
閑習也謂不待指示而閑習於北園之道也雖為馬
言而御者之善觧公意亦可見矣輶輕也輕車驅逆
之車也鸞鈴也鑣馬銜外鐡置鸞於鑣也詳見蓼蕭
字義獫歇驕鄭氏以為皆田犬名長喙曰獫短喙曰
歇驕王雪山戴岷隱嚴華谷皆以為非别以歇其驕
逸為觧但短喙歇驕之釋起於爾雅必是犬名而喙
之短否則未有以考其必然耳古者狩以講武主習
馳射擊刺未嘗以鷹犬從禽也今載獫歇驕而特用
鸞鑣之輶車重禽荒之樂真衰世之事也
駟驖三章章四句
小戎
經旨曰秦伐西戎飾其車甲而選卒不精至使士人
遠戍久不得歸故婦人思其君子而作此詩也有刺
意焉舊說以為美㐮公者非也
小戎俴收五楘梁輈游環脅驅隂靷鋈續文茵暢轂駕
我騏馵言念君子温其如玉在其板屋亂我心曲(賦也)
收所以載俴之取其便也輈所以駕楘之取其堅也
游環所以制驂馬使不得出也脅驅所以制驂馬使
不得入也隂靷鋈續所以制驂馬使不得前也文茵
所以藉馬頸也暢轂所以安車行也加茵則馬頸不
易傷暢轂則車輪不易敗而後可以駕騏馵矣此皆
言兵車噐具之脩也君子指其夫言云温其如玉則
士人德性之温厚者而非勇力之武夫矣板屋築室
而居以為久戍之計也地理志云天水隴西山多林
木民以板為屋故毛氏曰西戎板屋
○四牡孔阜六轡在手騏駵是中騧驪是驂龍盾之合
鋈以觼軜言念君子温其在邑方何為期胡然我念之
(賦也)
合盾則車有防繫軜則轡不亂此皆言車馬服乘之
用也在邑即板屋所居之地方將也
○俴駟孔群厹矛鋈錞蒙伐有苑虎韔鏤膺交韔二弓
竹閉緄縢言念君子載寝載興厭厭良人秩秩德音(賦也)
○(厭平聲後凡厭厭並同)
此章言甲兵装飾之盛使其君子行役久而不歸故
思念之深坐卧不寧也厭厭久也以久戍言也秩秩
德音謂其德之見於言者秩然不亂而非若他人之
有怨也此亦温其如玉之意○此詩極稱車馬甲兵
之盛宜可以壮軍容威敵志然在西北方必多勇悍
之人不能精選而士人之温其如玉者乃不得免焉
則其政事之不均師徒之無實亦可知矣安能决勝
千里之外哉是以久戍戎方歸期甚遠婦人以其夫
之不堪任此役也故思念及之而其夫無懟上之心
其君無息兵之策具可見焉
小戎三章章十句
蒹葭
經旨曰此詩言人不可遠人以為道也蓋知學者所
作也
蒹葭蒼蒼白露為霜所謂伊人在水一方遡洄從之道
阻且長遡游從之宛在水中央(比也)
蒹葭詳見碩人字義白露露至秋而白也伊人猶曰
此人指道之所在而言也遡向也逆流而上曰遡洄
順流而下曰遡游
○蒹葭凄凄白露未晞所謂伊人在水之湄遡洄從之
道阻且躋遡游從之宛在水中坻(比也)
未晞秋露重而不易乾也湄水草之交也躋升也言
其逆上之難也
○蒹葭采采白露未已所謂伊人在水之涘遡洄從之
道阻且右遡游從之宛在水中沚(比也)
未已秋露重而不易止也右舊說謂不相直而出其
右今按右無不相直之義必遡洄在其所居之右故
耳○此詩以蒹葭白露為喻見秋為晚景日月逝而
歲不我與不可不惜也然而道有定在猶伊人之在
一方也遡洄而求是遠人求道也則遠且長而難至
順而求之求之於身也求之於身則即此而在我欲
仁斯仁至矣宛在水中央何遠之有
蒹葭三章章八句
終南
經旨曰賢者因國君親來見己故作此詩以美之
終南何有有條有梅君子至止錦衣狐裘顔如渥丹其
君也哉(賦也)
終南鎬京之南山在今西安府鄠縣南三十里條山
楸也色白宜為車板君子指其君至止至終南之下
也錦衣狐裘衣狐白裘而以素布錦衣裼之也渥丹
猶簡兮所謂渥赭言其有樂意而顔色赤澤也其君
者稱其可以為君也
○終南何有有紀有堂君子至止黻衣繡裳佩玉將將
夀考不忘(賦也)
紀山之廉角處猶柳宗元所謂奥如也堂山之寬平
處猶柳宗元所謂矌如也黻蔽膝其状如亞兩已相
戾也黻繡於裳而衣無文因裳而名為黻衣耳此加
於錦衣之上者也夀考不忘祝其夀考而不可忘也
○終南者賢者所居之地而其所有惟條梅紀堂耳
不敢自以其地為生賢也國君屈己下賢而至於此
則真足以為君而宜其夀考矣
終南二章章六句
黃鳥
經旨曰秦穆公卒以子車氏之三子為殉國人哀之
為之賦黃鳥事見春秋傳文公六年
交交黃鳥止于棘(興也)誰從穆公子車奄息維此奄息百
夫之特臨其穴惴惴其慄彼蒼者天殱我良人如可贖
兮人百其身(興意)
從從葬也殱盡贖貿也
○交交黃鳥止于桑(興也)誰從穆公子車仲行維此仲行
百夫之防臨其穴惴惴其慄彼蒼者天殱我良人如可
贖兮人百其身(興意)
防當也謂一人可以當百夫也
○交交黃鳥止于楚(興也)誰從穆公子車鍼虎維此鍼虎
百夫之禦臨其穴惴惴其慄彼蒼者天殱我良人如可
贖兮人百其身(興意)
禦猶當也○此詩以黃鳥起興正以目三良也蓋黃
鳥善鳴者也當時三良於穆公必知無不言言無不
盡交相往來亦如黃鳥之善鳴而交交也止于棘桑
楚人所共見之地也若止於丘隅則人所不見而可
以免矣此見三良雖忠而未免傷於直也然其賢則
人所共惜故欲百其身以代之耳
黃鳥三章章十二句
三良殉葬之事實秦康公所驅也康公為世
子時三良正為穆公所信用其言必有非康
公所悦者如燕惠王之於樂毅也故使以忠
殉穆公豈非假此以害之乎或謂穆公命從
己死而三良從之蓋本左氏則又邪說也夫
穆公用百里奚以霸顯名垂後乃賢君也豈
肯使三良從葬而肯從葬者又兒女子小不
忍之忠也三良亦豈肯為乎觀臨穴惴惴之
言則為康公所迫而非三良所欲可知矣然
則謂從穆公之命者乃文奸之言耳既殺其
父之賢臣又欲自文而歸咎於父其為不孝
孰甚焉三良之被驅豈其所得已哉若秦之
有殉要亦起於殉所嬖愛之人而其人亦自
以殉為盡忠也因遂習以成俗意必不及於
賢臣而亦豈至如史記所謂從死者六十二
人與百七十七人之多哉况穆公之賢又不
可以妄議矣
晨風
經旨曰此賢臣被棄而思慕之詩也
鴥彼晨風鬱彼北林(比也)未見君子憂心欽欽如何如何
忘我實多(賦也)
□疾飛貎晨風鸇也似鷂因風飛急善擊鳥雀鬱茂
盛貎欽欽憂而不敢肆之意言晨風疾飛而入鬱然
之北林深而可棲也此以比賢者去之速而得其可
隱之地也君子指其君言
○山有苞櫟隰有六駁未見君子憂心靡樂如何如何
忘我實多(賦也)
櫟橡斗即皂斗也其實房生其房名梂詳見綿字義
駁梓榆也𣗳皮青白如駁馬色故謂之駁櫟駁亦據
歸隱之地所有者而言
○山有苞棣隰有樹檖未見君子憂心如醉如何如何
忘我實多(賦也)
棣常棣也爾雅以常棣為棣詳見七月字義檖赤羅
也實似梨而小酢可食亦據隱居所有而言如醉則
憂又甚矣○此詩言速歸所隠之地而享所有之櫟
駁棣檖亦無不樂但心常以不得見君子為憂耳蓋
不得於君則熱中之意我未忘君而君如何忘我邪
此見其惓惓之餘意也
晨風三章章六句
無衣
經旨曰此將帥與士卒同甘苦者所作必襄公始封
為諸侯時詩也蓋當時猶以王命興師故有王于興
師之言耳
豈曰無衣與子同袍王于興師脩我戈矛與子同仇(賦也)
子指士卒言袍衣之有表者也以綿實之用新綿則
為襺因舊絮則為緼同袍者觧衣衣之之意戈鈎孑
戟也詳見下章字義矛指酋矛攻國之兵也詳見字
義
○豈曰無衣與子同澤王于興師脩我矛戟與子偕作
(賦也)
澤與襗同袴也以其親膚有垢澤之義戟車戟也詳
見字義
○豈曰無衣與子同裳王于興師脩我甲兵與子偕行
(賦也)
此詩將兵者自言豈以子之無衣而與子同衣服乎
蓋王將興師當備噐械而與子同事則所服用不容
不與同耳
無衣三章章五句
渭陽
經旨曰春秋僖公二十四年晉惠公卒重耳自秦歸
立是為文公秦康公時為世子送之渭陽故作此詩
然康公殘忍薄行人也未可以許其本心之良意必
穆公知文公之賢令康公篤親親之恩而因以重禮
相贈歟詩雖康公所作實以見穆公之美也穆公卒
從文公敗楚勤王以成霸業其原蓋在此矣及穆公
既沒康公即乘文公之喪而伐之兵争不息其本心
何在哉故渭陽之思歸美於穆公可也
我送舅氏曰至渭陽何以贈之路車乘黃(賦也)○(乘去聲)
秦穆公夫人晉文公之姊也生康公故康公稱文公
為舅爾雅曰母之昆弟曰舅乘黃路車中有黃馬四
也
○我送舅氏悠悠我思何以贈之瓊瑰玉佩(賦也)
悠悠我思者謂寓懷於文公者長非謂念母也瓊詳
見木瓜字義瑰孔氏謂美玉之名是也毛氏以為石
而次玉則不可以為瓊矣珮玉詳見有女同車字義
范氏處義曰以瓊瑰為佩也
渭陽二章章四句
集傳所述左傳載晉文公事多失其實辯見
春秋私考僖公十年晉里克弑其君卓及二
十四年晉侯夷吾卒下
權輿
經旨曰此刺時君不能敬賢如始不足以任重也
於我乎夏屋渠渠今也每食無餘于嗟乎不承權輿(賦也)
夏大屋具也渠渠猶勤勤言君始於我厚設禮食大
具以食我其意勤勤然此古註說是也無餘者僅足
食也有餘則可以備餕承當也權在衡輿在車皆能
任重者不承權輿言其不足以當權輿之任也舊說
以為造衡自權始造車自輿始而嘆其有始無終則
是較短論長之言其德不廣矣
○於我乎每食四簋今也每食不飽于嗟乎不承權輿
(賦也)
四簋以盛黍稷孔氏曰公食大夫宰夫設六簋是禮
食此言每食則是平嘗燕食噐物不具故惟四簋今
按上章言無餘則猶足食今曰不飽則食不充腹見
其益薄也
權輿二章章五句
毛鄭以來皆以四乎字各為句蓋乎與輿恊
韻故也
詩說解頥正釋卷十一
