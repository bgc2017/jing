詩說解頥字義卷八明季本撰
周頌
我將
(一章)羊實柴之羊也周禮羊人凡積其其羊牲鄭氏謂積
為積柴䟽云積柴實牲幣煙氣上聞也又謂祭天用
犢日月以下有用羊者故云維羊維牛而鄭司農於
大宗伯實柴註又直云實牛柴則其說不同矣今詳
此詩夲祭上帝其牲用犢者也而維羊之文在其上
牛人不言積共牛牲而獨羊人於積言羊則可見實
柴當以羊矣實柴之羊非大牢之羊也
臣工
(二章)錢鏄銍三者皆田噐也毛氏曰錢銚鏄耨銍穫也管
子曰一農之事必有一銍一耨一銚今按此三噐者
必分耕耘刈三用故管子云然錢之為銚說者不詳
世夲云垂作銚而宋仲子註為刈則銍夲刈噐而刈
噐又有一銚不知其為何物矣但銚孔氏以為七遥
反則即今之鍬也一謂之鍤所以起土可用於耕蓋
耜類耳而刈噐則惟一銍即今之刈禾短鎌也鎛先
儒或以為鋤或以為耨蓋一噐而異名也耨六寸柄
尺高誘註吕覧云耨芸苖也六寸所以入苖間
豐年
(一章)廪者倉之别名韻會曰夲作㐭象屋形中有戶牖以
防蒸熱禮記月令䟽引蔡氏云榖藏曰食米藏曰廪
則以廪與倉相對為二矣此亦漢儒過於分析之言
也蓋廪即倉也韻書恒以倉訓廪則夲一名耳但周
禮地官有廪人之軄設下大夫以掌之而倉人軄居
其下則以上士掌之是以廪大於倉而下大夫為之
長也夫倉人者别是司禄之一軄一軄之倉不可以
並下大夫兼統之倉矣○億十萬也秭百億也凡數
皆以十累十其一為十十其十為百十其百為千十
其千為萬十其萬為億十其億為兆爾雅註十億為
秭則秭即兆也毛氏則以為數萬至萬曰億數億至
億曰秭鄭氏不從其說而於伐檀楚茨皆云十萬曰
億不為無據蓋古者田方百里於今數為九百萬畆
而王制云方百里為田九十億畆是億為十萬矣韻
會曰十萬曰億古數也至秦時改制始以萬萬為億
而孔氏亦謂今九章筭術皆以萬萬為億故鄭氏之
說於古義為合觀豐年之詩豳頌也豳以諸侯方百
里提封萬井之國為公田百萬畆舉成數計之畆收
一石八斗為米九斗緫得米九十萬石成之為百萬
則數及秭矣若數萬至萬而又數億至億雖天子百
萬井之田以把起數亦不應如此之多况於諸侯高
廪所藏之米乎
有瞽
(一章)業簴崇牙詳見靈臺字義樹羽置五采之羽於崇牙
之上也○田鄭氏以為當作&KR0615;小鼓也在大鼓旁應
鞞之屬也周禮太師註曰先擊小鼓乃擊大鼓小鼓
為大鼓先引故曰&KR0615;&KR0615;讀為導引之引孔氏曰經傳
皆無田鼓之名而太師職曰奏鼓&KR0615;註云為大鼓先
引故知田當作&KR0615;其或謂之應或謂之鞞皆别名也
若&KR0615;應之大鼓必路鼓鼓鬼享者此以節樂必有輕
重疾徐如魯鼓薛鼓之節故有小鼓以引之而路鼓
則以懸也按夏后氏足鼓殷人楹鼓即建鼓至周始
變其制而懸之故謂之縣鼓足承以趺楹貫以柱而
懸則垂於簨簴者也凡大鼓不特路鼓凡晉鼓賁鼓
皆懸但此對應&KR0615;而言則縣鼓當為路鼓或以為晉
鼓則恐不然蓋晉鼓鼓金奏者也應&KR0615;小鼓要之不
列於縣以便用也毛氏以田為大鼓則考之不審矣
○鞉如鼓而小有柄兩耳持其柄而摇之則旁耳還
自擊所以節樂樂未作之先則以兆晉鼓鼓金奏大
射禮䟽所謂賓至摇之以奏樂者也○磬石磬也在
堂下非堂上之玉磬也○柷状如漆桶以木為之中
有椎連底挏之令左右擊以起樂者也圉亦作敔狀
如伏虎背上有二十七鉏鋙刻以木長尺櫟之以止
樂者也○簫編小竹管為之管如篴併兩而吹之者
也
潛
(一章)鰷白鰷也形狹而長若條然性浮似鱨而白鱣鮪並
見碩人正釋鱨鰋鯉並見魚麗字義
有客
(二章)信宿毛氏曰一宿曰宿再宿曰信爾雅曰宿宿言再
宿也信信言四宿也
訪落
(五章)桃蟲即鷦鷯小鳥也巢於葦苕取茅秀為巢至精密
以麻紩之如刺襪然故名襪雀俗呼巧婦陸璣曰鷦
鷯小於黃雀其雛化而為鵰陸農師則曰其化輙為
鵰鶚集傳釋桃蟲拚飛維鳥亦取化鵰之說而言其
始小終大恐不必然蓋但謂桃蟲既為鳥則能拚飛
也
載芟
(五章)胡壽也老而有成德故曰胡考或曰老狼垂胡老者
有此狀則壽也
(六章)且之為訓不同本字初寫反取聊且之義此云匪且
有且亦謂非今日聊且為之也毛氏以且訓此則臆
說耳又有起語之辭如且夫且如之類亦大略言之
而因以發語也又有訓又如北門終寠且貧之且則
遂以為轉語之辭此三訓皆讀如本字其餘則為助
語辭如北風只且君子偕老揚且之類是也又有訓
為多貌者如韓奕籩豆有且有客有萋有且之且是
也此二訓皆子餘反併附於此
良耜
(三章)荼爾雅作蒤謂為委葉即此荼也或以為苦菜非也
苦菜雖亦名荼與委葉不同詳見邶谷風字義蓼亦
蒤類皆穢草也但陸生則為蒤水生則為蓼孔氏所
謂田有原有隰故並舉水陸穢草也集傳則曰荼陸
草蓼水草一物而有水陸之異也今南方人猶謂蓼
為辣荼或用以毒溪取魚即所謂荼毒也如此則蓼
亦以荼名矣
絲衣
(一章)絲衣爵弁之服也禮凡衣與冠同色孔氏曰爵弁之
服玄衣纁裳皆絲為之故曰絲衣爵弁其色赤而黑
如爵頭然曹氏曰餘皆用布惟冕與爵弁服用絲大
夫以上祭服謂之冕士祭服謂之弁其首服弁則衣
用絲故絲衣為助祭之服也今按餘皆用布者謂皮
弁服冠弁服玄端服皮弁服鄭氏所謂白布衣素積
以為裳也冠弁服鄭氏所謂其服緇布衣亦積素以
為裳玄端服據聘禮則玄端皆玄裳或黃裳雜裳可
也陳氏祥道謂齋則衣裳皆玄非齋則裳不必玄而
鄭氏以玄端為朝服之衣易其裳而曰上士玄裳中
士黃裳下士雜裳又釋玉藻朝服冠玄端素裳陳氏
祥道亦謂其無據士之朝服曷嘗用玄端哉詳見淇
奥字義○堂基舊說皆以門塾言爾雅云門側之堂
謂之塾是堂即塾也蓋門之内外夾其東西皆有塾
一門凡四塾外兩塾南向内兩塾北向謂之堂則宜
有基矣安成劉氏謂詩所指則内塾之基也此夲毛
鄭彼蓋夲詩序以繹為賓尸堂在門外而為說也殊
不知此非賓尸之詩則當求其文而解之考之禮視
壺濯及籩豆明言升自西階則實廟堂之上非門塾
之堂也及出而視牲視鼎則出門而在堂基之下矣
此詩之自堂所以不可以門堂言也朱子既辯序之
為誤而以此為祭而飲酒之詩安得復以堂從門塾
之說乎臨川王氏獨云自堂上而徂基得之矣○自
羊徂牛舊說皆以為先小後大非也蓋從韻語耳○
鼐鼎鼒者上中下三鼎之别也鼎有大小弇侈之不
同故爾雅曰鼎絶大者謂之鼐圜弇上者謂之鼒天
子諸侯有牛鼎大夫有羊鼎士則豕鼎魚鼎非用牛
者不敢有大鼎也則士大夫之所通用不過鼎鼒而
已言鼐則為天子之禮矣鼎有□則覆鼎之巾也故
視鼎者舉其□也
駉
(一章)坰遠於郊野之地也爾雅曰邑外謂之郊郊外謂之
牧牧外謂之野野外謂之林林外謂之坰以其遠近
分之固有此别然通言之則均謂之郊可也均謂之
野可也郊野者又其通名也○驈皇驪黃驪馬白跨
曰驈黃白曰皇本爾雅純黑曰驪黃騂曰黃本毛傳
郭璞曰跨髀間所跨據之處
(二章)騅駓騂騏蒼白雜毛曰騅黃白雜毛曰駓本爾雅赤
黃曰騂蒼祺曰騏夲毛傳郭璞曰騅今騅馬駓今之
桃華馬孔氏曰周人尚赤而牲用騂是騂為純赤色
上云黃騂曰黃謂黃而微赤此云赤黃曰騂謂赤而
微黃祺者黑色之名蒼祺謂青而微黑今之騘馬也
今按此騘馬與烏騘不同烏騘乃驪白雜毛之駂也
(三章)驒駱駵雒青驪驎曰驒白馬黑鬛曰駱夲爾雅赤身
黑鬛曰駵黑身白鬛曰雒夲毛傳孫炎曰驒色有淺
深似魚鱗也郭璞曰色有淺深斑駁隠𥻘今之連錢
騘也孔氏曰鬛謂馬之騣也駵馬赤色若身鬛俱赤
則騂馬故赤身黑鬛曰駵即今之駵馬也雒俗夲多
作騣字然爾雅有驪白駁謂赤白雜色駁而不純非
黑身白鬛也其字定當為雒今按雒與駱不同亦非
東山皇駁之駁蓋其色異也
(四章)駰騢驔魚隂白雜毛曰駰彤白雜毛曰騢二目白曰
魚夲爾雅豪骭曰驔夲毛傳郭璞曰隂淺黑色今之
泥騘彤赤色今之赭白馬魚似魚目也孔氏曰骭脚
脛膝下之名謂毫毛在骭而白長名為驔也今按魚
目非謂其眼之眊也但多白而似魚目耳又此詩四
章所叙之馬凡十六種毛氏謂諸侯六閑馬四種有
良馬有戎馬有田馬有駑馬而說者因以首章為良
二章為戎三章為田四章為駑則分别太過矣經中
不言馬之高下而皆曰牡至於車則曰彭彭曰伾伾
曰繹繹曰袪袪亦皆言其有力而能勝車固未見其
有四等之分也若其齊力齊色則在臨時分乘而已
况駱馬騏駵詩中每稱及之今不列於首章豈可以
為非良馬乎故此詩之序馬但言其馬之多而未以
高下差也
有駜
(一章)駽爾雅曰青驪曰駽孫炎曰色青黑之間郭璞曰駽
今之鐡騘也
泮水
(七章)束矢古者一弓百矢以賜諸侯者言之彤弓一則彤
矢百也惟荀卿兵論以負矢五十箇為一弩則或分
百矢為二束也然兵行常一發四矢如孟子所謂發
乘矢而後反也蓋原其未發時言則通名為束矢耳
閟宫
(四章)白牡特言之則牛也對騂剛而言則羊也註家於白
牡騂剛之白牡皆祖公羊周公用白牡之說而以為
白牡則指為牛矣而不知公羊之說亦有所本郊特
牲曰諸侯宫縣而祭以白牡擊玉磬朱干設錫冕而
舞大武乘大輅諸侯之僭禮也竊意春秋時諸侯有
僭天子者不敢盡當時王尚騂之禮而用殷人尚白
之牲以别之世儒因見詩有白牡騂剛之文遂謂周
公之牲亦嫌同於天子而從殷尚公羊得之因附會
其說於春秋耳而明堂位魯祀周公牲用白牡之云
則又漢書陋儒相沿之誤也據此則始用白牡以祭
周公者伯禽也伯禽本明德之君而祭周公以白牡
於義何居邪非禮之禮大人必不為也○犧尊以畫
犠牛於罇腹而名也王肅謂大和中魯郡得齊大夫
子尾送女噐有犧罇以犧牛為尊此不可考信有之
則亦末世強家之侈制耳
(五章)朱英以飾矛主矛言綠縢以約弓主弓言蓋二矛則
飾之而各懸一英重弓則縢之而同納一韔皆置車
中此士卒兵車左持弓右持矛而中御者之法故但
舉矛弓二噐言於公車千乘之下英矛詳見鄭清人
縢見秦小戎各字義○戎狄詳見韓奕字義荆舒荆
即荆楚詳見殷武字義舒近楚之國魯僖公時猶止
名舒其後分為數種始有舒蓼舒庸舒鳩之號謂之
群舒今廬州府廬江舒城等縣皆其地也近楚而與
之表裏為患蓋自周公時已慮其然矣
(六章)泰山在今濟南府泰安州北五里蓋嘗考之魯在汶
南泰山在汶北非周公百里封内後世為魯兼併得
之因以為望及考泰山之南舊有小國曰鑄不知何
時見滅其國當依泰山故泰山夲非魯封也○龜山
名在今兖州府泗水縣東南五里魯故封也龜隂之
田在其北○蒙亦山名在兖州府沂州費縣西北七
十里在魯之東故曰東蒙
(七章)鳬山地里攷異以為在兖州東南三十里而一統志
則曰在鄒縣西南七十里繹山地里攷異以為在鄒
縣南二十二里而一統志則曰在鄒縣東南二十五
里如此則皆非魯封境矣殊不知詩以鳬繹與龜蒙
對言則皆魯封内地也必二山之北面舊夲屬魯而
地里攷異及一統志所傳乃其南面屬鄒者耳
(九章)徂徠山名一曰尤來山在今泰安州東南四十里酈
道元曰今猶有美松赤眉樊崇保此山新甫亦山名
按後魏志魯郡汶陽縣有新甫山通典漢汶陽故城
在兖州泗水縣東南
商頌
烈祖
(一章)清酤即清酒亦用以祼者也詳見信南山字義周人
尚臭先灌地以求神於隂而後迎牲殷人尚聲先合
樂以求神於陽而後迎牲殷人非不祼也但不行於
合樂之前與周不同耳故孔氏以為殷周先後雖異
而作樂行祼相去亦幾也
長發
(一章)幅猶言邊幅也隕讀作員義與圓同周也華谷嚴氏
曰自其直方言之曰幅自其周圍言之曰員○有娀
國名簡狄之母家也自漢以前其地不詳故淮南子
以為在不周之北朱子謂其不應絶遠如此是也夫
不周山者崑崙之西北也其說信荒唐矣史記正義
則以為在蒲州今按蒲州即古蒲坂在鳴條之西蓋
緣殷紀桀敗於有娀之墟奔鳴條之語而附會之耳
伊訓謂天誅造攻自鳴條朕載自亳則湯之起兵自
北亳先伐韋顧昆吾而西直抵鳴條亦不應遠越河
曲渡河而至蒲坂也說者謂鳴條為湯與桀戰處則
仁人之兵天下無敵宜必不戰而自屈矣既曰敗於
有娀又何必追至鳴條而復戰邪况蒲坂至虞夏之
都不遠豈應有有娀之國入於畿内近地邪竊意有
娀其即商前舊國而在商洛之地者歟以有娀封商
如以邰封周也否則有所不通矣
(六章)韋豕韋彭姓顧昆吾已姓見鄭語通典滑州韋城縣
古豕韋國郡國志顧城在濮州范縣東二十八里夏
之顧國括地志濮陽縣古昆吾國故城在縣西三十
里今按滑州今滑縣屬大名府廢韋城在滑縣東南
五十里濮陽漢縣即濮州今屬東昌府韋與昆吾皆
夏時之伯至是伯業已衰韋與顧相鄰比周而助桀
為虐者也夏桀都安邑今屬平陽府解州鳴條縣在
縣北二十里即伊訓所謂造攻自鳴條桀走鳴條蓋
亡於此
殷武
(一章)荆楚之荆古荆州也與禹貢雍州荆岐豫州荆河之
荆不同雍豫之荆各指一山之名耳荆州之界自荆
山南及衡陽故言荆楚則别於山而為國矣禹貢九
州已有荆州則其封國蓋不特自殷始也孔氏曰周
有天下始封熊繹為楚子武丁之世不知其君為何
人據此則殷時之楚本别姓而尚未為芊姓之熊也
楚自春秋初葉以前常以荆稱至周惠王之時魯僖
公元年始改楚號不復稱荆矣然在武丁時巳曰荆
楚則雖專名為荆而亦以荆為楚矣蓋荆楚一木二
名因以為國號其名亦得相通必其地夲以剪除荆
楚之木而得名歟
(二章)氐羌西夷名黃氏曰羌夲姜姓三苖之後居三危今
疊宕松諸州皆羌地按疊疊溪也宕順慶也松松潘
也皆隸四川孔氏以為居秦隴之西而括地志亦云
隴右岷洮叢等州西羌也故一統志以寧夏靖虜文
縣皆為西羌地但隴西者夲犬戎之地其外為西戎
春秋以前非羌地也意者戰國時氐羌日盛而漸併
西戎之地歟○享入貢也王來朝也曹氏以為氐羌
之國近者以時聘享遠者亦來終王氐羌自謂此商
之典常也日祭月祀時享歲貢終王此所謂典常也
曹氏之說蓋夲國語甸服者祭侯服者祀賓服者享
要服者貢荒服者王而以享與王為遠近之差今詳
詩意則似戎狄之在荒服者世一見王孔氏所謂遠
夷父死子繼及嗣王即位乃來朝也而非來朝之日
凡遇歲貢之時則有貢獻故以獻先於王蓋待戎狄
之道禮當如此不必以要荒分二等也而况賓服之
享又與要荒不同乎
詩說解頥字義卷八
