詩說解頥正釋卷五明季本撰
衛風
說見邶風
淇奥
經旨曰衛人美武公之德也孔氏謂武公在幽王時
已為卿士然猶未以其詩斷為幽王時作也華谷嚴
氏始定為幽則恐幽王暴虐至於殺身武公於此略
不見有庇君匡國之效何足以語淇奥之學哉其必
平王時平戎有功而始入相耳歐陽氏補圖屬之於
平蓋有見矣
瞻彼淇奥綠竹猗猗(興也)有匪君子如切如磋如琢如磨
瑟兮僴兮赫兮咺兮有匪君子終不可諼兮(興意)○(奥於六反)
(下章同)
猗與依同倚也互相依倚則不摧折而得以成其美
以興工夫之夾持也匪與斐同文之可見者也切磋
琢磨以治玉之次第喻工夫也舊說以骨象玉石四
者分言恐非以玉比德之意瑟嚴密貌僴武毅也言
其僴瑟然也赫明盛貎咺宣著也言其咺赫然也瑟
僴則為恂慄蓋美之存於中者乃其德也美在其中
而暢於四肢則赫咺而為威儀然後其美斐然而足
以感人雖久不可忘也故以終言德至於此則為盛
德矣詳見大學私存
○瞻彼淇奥綠竹青青(興也)有匪君子充耳琇瑩會弁如
星瑟兮僴兮赫兮咺兮有匪君子終不可諼兮(興意)○(會古)
(外反)
青青鮮潔貎以興琇瑩充耳瑱也天子玉瑱諸侯以
石琇石之次玉者瑩玉色之光榮也琇瑩猶言瓊華
瓊英詳見著字義會縫也弁皮弁諸侯視朔及待賓
通用之冠會弁者綴玉於弁中之縫礫礫如星也此
皆諸侯之服飾以琇玉為貴而武公有斐之德能稱
之也
○瞻彼淇奥綠竹如簀(興也)有匪君子如金如錫如圭如
璧寬兮綽兮猗重較兮善戱謔兮不為虐兮(興意)
簀床棧言其密比也金錫皆金也金至精而剛錫則
金之柔者也此言其能剛能柔也圭璧皆玉也圭有
角而方璧則玉之圓者也此言其能方能圓也剛柔
方圓隨宜曲盡可以見其德之密矣寬弘廣也綽開
豁也較在車箱上五尺五寸立時所憑之處也箱上
三尺三寸為式式上二尺二寸為較併式為兩重故
謂之重較蓋在輿時人所共見因即所見而言其器
量之不急迫也戱謔者混俗之言同於汚世本欲開
導人心未嘗流於縱肆則戱謔乃為善耳若接人之
際厲色嚴聲指斥其短即是虐矣虐與戱謔相反而
善則戱謔之不失正處見其與人之樂易也此四句
皆言德之安身善俗見其密而動容周旋無不中禮
也上章所謂恂慄威儀而有斐者蓋如此
淇奥三章章九句
衛武公之德能使人終不可諼如此幾於聖
矣史記乃謂其攻殺共伯何其不知德之甚
哉
考槃
經旨曰此詩美賢者隱居樂道以終其身而無求於
世也然其樂道即是求志苟志之所向安於離羣則
為忘世而非道矣
考槃在澗碩人之寬獨寐寤言永矢弗諼(賦也)
考成也槃者架木為屋盤結之義也碩人者有大抱
負之人也寬者胸中弘廣無所憂戚之意言者言其
所自得也既寐而寤當寤之時亦發於言則其所自
得者無時而不在中乃其所獨知也此亦足以自樂
可以自誓終身不忘不復有外慕之心矣集傳以為
不忘此樂則所樂何事不幾於玩物乎
○考槃在阿碩人之薖獨寐寤歌永矢弗過(賦也)
曲陵曰阿薖與窩同因阿而言窩見其為斂藏之處
也歌者歌其所自得也無外慕之心則無過求故曰
弗過
○考槃在陸碩人之軸獨寐寤宿永矢弗告(賦也)
高平曰陸軸范氏處義訓為卷猶言卷而懷之是也
宿止也謂雖獨寤亦止於其所自得而不以告人也
不告則不求人知矣
考槃三章章四句
賢者不遇於時則隱居求志而已素貧賤行
乎貧賤豈有外慕哉故孔叢子云於考槃見
遯世之士無悶於世斯言得之矣
碩人
經旨曰莊公惑於嬖妾使莊姜賢而不見答終以無
子國人閔之而作此詩也莊姜事見綠衣燕燕等篇
碩人其頎衣錦褧衣齊侯之子衛侯之妻東宫之妹邢
侯之姨譚公維私(賦也)○(衣錦之衣去聲後凡此類並同)
碩人指莊姜頎頭竦貌言其德容也錦文衣也褧襌
衣也衣錦而加褧見其服飾闇然不事表暴也齊侯
之子而嫁為衛侯之妻見其體之敵也東宫太子所
居之宫齊太子得臣也繫太子言之者明與同母言
所生之貴也女子後生曰妹妻之姊妹曰姨姊妹之
夫曰私邢侯譚侯皆莊姜姊妹之夫互言之也諸侯
之女嫁於諸侯則尊同故歴言之此章極稱其族類
之貴以見貴族之女而敬德闇然賢可知矣不惟正
嫡小君為當重也
○手如柔荑膚如凝脂領如蝤蠐齒如瓠犀螓首蛾眉
巧笑倩兮美目盼兮(賦也)
茅之始生曰荑言柔而白也凝脂脂寒而凝者亦言
白也領頸也蝤蠐木蟲之白而長者瓠犀者瓠瓣也
謂瓠中之子方正潔白而比次整齊也螓如蟬而小
其額廣而方正蛾蠶蛾也其眉細而長曲倩口輔之
美也盼黑白分明也此章言其容貌之美而莊公不
當不親愛也
○碩人敖敖說于農郊四牡有驕朱幩鑣鑣翟茀以朝
大夫夙退無使君勞(賦也)○(朝音潮後凡朝會朝廷之朝並同)
敖與遨遊之遨同敖敖閑適之意曹氏以為優游舒
遲是也農郊近郊也言始至衛而止於此以待之其
意思閑適也四牡車之四馬也牡馬力強故常用以
駕車驕壯貌幩鑣飾也鑣者馬㗸外鐡在旁包斂其
口者也人君則以朱纏之鑣鑣非一鑣言四馬各兩
鑣皆以朱餙也翟翟車也茀蔽也婦人之車前後設
幛為蔽而夫人則以翟羽為之故曰翟茀朝者自農
郊而入君之朝也大夫夙退欲羣臣之早退朝也玉
藻曰君日出而視朝退適路寢聽政使人視大夫大
夫退然後適小寢釋服蓋聽政久則君體勞矣此章
言夫人初至國人欲其君退朝之早而與之相親也
觀此則莊公之疎於莊姜非國人之所欲也
○河水洋洋北流活活施罛濊濊鱣鮪發發葭菼揭揭
庶姜孽孽庶士有朅(賦也)○(活音聒)
河在齊西北流入海洋洋盛大貎活活水流聲施設
也罛魚罟也濊濊罟入水聲鱣鱑也大魚似鱘黃色
銳頭口在頷下背上腹下皆有甲即鱘黃也大者千
餘斤可作鮓鮪似鱣而色青黑頭小而尖口亦在頷
下一名鮥大者不過七八尺味不如鱣發發奮躍之
意河水北流而施罛以得鱣鮪言其地之有魚也葭
葦之未秀者也菼荻之初生者也揭揭高起貎言其
地之有薪也庶姜謂媵嫁之姪娣孽孽者萌芽旁發
之意所謂庶孽也庶士其媵臣也朅武壯貎言衛在
河西與齊接壤今以婚姻之故齊有魚薪之利衛得
資焉其男女之從嫁者皆為衛用所賴於齊者多矣
見莊姜之不可負也
碩人四章章七句
此章無一語及莊姜不見答之事但言族類
之貴容貌之美禮儀之備士女之從以深寓
其閔惜之意而已辭雖微婉然即其稱之為
碩人而又以衣錦褧衣首言其不事外飾則
以表其為賢而詩意亦可默悟矣
氓
經旨曰淫婦與人苟合至於見棄而作此詩以自追
悔也一失其身雖悔何及况其所悔止在不詳於擇
夫乎亦不得為正矣
氓之蚩蚩抱布貿絲匪來貿絲來即我謀送子涉淇至
于頓丘匪我愆期子無良媒將子無怒秋以為期(賦也)○
(將七羊反後凡以請為義者並同)
氓者小民惽懵之名蚩蚩愚蠢貌貿交易也貿絲蓋
周正季夏時也抱布貿絲託以貿絲為名也託貿絲
而即之謀娶可以知其先有私期矣但不言所起耳
頓丘土一成之名蓋在朝歌東近淇之地愆過將請
也涉淇送至頓丘不與俱往也先有私期而不與俱
往故男子以為愆期而怒之然女之意亦欲其假媒
售正因男之怒於是又恐失其歡心遂與定為秋期
則不待媒妁之言矣此見其相誘之初苟合之易也
○乘彼垝垣以望復關不見復關泣涕漣漣既見復關
載笑載言爾卜爾筮體無咎言以爾車來以我賄遷(賦也)
垝毁垣墻也復關地名或以為在開州西南未知是
否此男子之所居也蓋不敢顯名其人而託言之耳
漣漣涕出接續之貌龜曰卜觀其兆也蓍曰筮觀其
象也體兆象之體也言繇辭也望復關不見而涕泣
不知其幾登垝垣矣蓋其望已在秋期也及其既見
而即以車來遷賄男亦如期而至矣卜筮無咎言其
已得吉而來非問之之辭也觀賄遷之言則女亦有
貲財者而下章言三歲食貧則不擇男家之可否而
甘心以養之女之淫奔一至此哉
○桑之未落其葉沃若于嗟鳩兮無食桑葚(興也)于嗟女
兮無與士躭士之躭兮猶可說也女之躭兮不可說也
(興意)
落退也沃若潤澤貌葚桑實也躭樂甚也桑未落以
比男子情愛之方盛也葉沃若比其眷愛之恩光也
鳩無食葚以興婦人不可恃男之愛而貪慾也恐男
行之易貳耳婦治蠶事故以桑為喻可說謂士得以
正言女之不淑也不可說謂女以淫取賤無辭以自
解也此言恩愛難恃而為男所賤也
○桑之落矣其黃而隕(興也)自我徂爾三歲食貧淇水湯
湯漸車帷裳女也不爽士貳其行士也罔極二三其德
(興意)○(湯音傷後凡湯湯並同漸音尖)
隕墜地也桑落比愛衰黃隕比恩薄湯湯水盛如沸
也漸漬也帷裳以帷幛車如裳也此言見棄而歸復
乘車以渡淇水也爽差也不爽謂與之勤勞家事不
負初言也罔極謂不可測知也二三其德即是貳行
此因上章無食桑葚之意而指言其不足恃之實也
○三歲為婦靡室勞矣夙興夜寐靡有朝矣言既遂矣
至于暴矣兄弟不知咥其笑矣静言思之躬自悼矣(賦也)
靡室勞言諸務無不盡力不止勞於室中之事而已
靡有朝言興於早而寐於夜不止朝旦之勞而已言
既遂即上章所謂不爽也暴即上章所謂貳其行也
咥笑貌以勤勞見棄於夫此情之甚苦而可哀者也
然始之相奔乃其自主不敢以勤勞之情告於兄弟
故兄弟不知一無閔恤但如常情之外示歡顔咥然
一笑而不以其見棄為意也則平日所以惡其私奔
者亦可見矣言兄弟則必無父母前章所謂賄遷者
乃父母所分之私財也始也不謀於兄弟今亦安望
於兄弟之為謀哉此章言其情無所愬而自傷悼也
○及爾偕老老使我怨(賦也)淇則有岸隰則有泮(興也)總角
之宴言笑晏晏信誓旦旦不思其反反是不思亦已焉
哉(興意)
此言總角之時即往為婦僅三歲耳未為老也云老
使我怨謂本期偕老今未至於老而已棄雖使至老
亦終歸於怨而已見其夫必非有終之人也岸水涯
也泮與判同高下所分處也晏安樂也旦旦明也反
猶背也蓋有岸泮則有依泊背而棄之即前章所謂
罔極也有何邊際可止乎不思者言始焉不思其如
此也始惟於其反處不思則今日雖悔無及矣已焉
哉者無可為之辭也○此詩本淫風性情未為得正
宜在所刪而存之於經表記又引此章之言以明信
其必秦火後之所掇拾而漢儒之記禮者又據以為
正論歟
氓六章章十句
此詩雖若自悔其失特以見棄於夫無可奈
何耳非其真有恥心也何足以為訓哉然聞
之者亦足以戒矣
竹竿
經旨曰衛之男子因所私之女既嫁思之而不可得
故作此詩亦淫風也
籊籊竹竿以釣于淇豈不爾思遠莫致之(賦也)
籊籊長而漸殺之貌釣者衛之男子也舊說以女子
嫁於諸侯思歸釣於淇水而不可至則釣豈可言於
女子哉爾指已嫁之女而言遠謂既嫁而遠也
○泉源在左淇水在右女子有行遠父母兄弟(賦也)
泉淇二水詳見泉水字義女子有行謂其嫁去也其
人既嫁而不可見但見衛之二水而已
○淇水在右泉源在左巧笑之瑳佩玉之儺(賦也)
瑳鮮白色笑而見齒其色瑳然佩玉詳見有女同車
字義儺腰身褭儺也因二水而思女子之容色也
○淇水滺滺檜楫松舟駕言出遊以寫我憂(賦也)
滺滺長流貌此因女子不得見而欲駕松舟出遊於
淇水以自解也觀於此章則以為外女歸衛而思淇
水之遊益不通矣
竹竿四章章四句
芄蘭
經旨曰世俗父兄不能教童子習幼儀而躐等以騖
高遠也故詩人作此以刺之
芄蘭之支(比也)童子佩觽雖則佩觽能不我知容兮遂兮
垂帶悸兮(賦也)
芄蘭一名蘿摩爾雅謂之雚蔓生斷之有白汁可啖
其體則柔弱不能勝重者也支與枝同觽錐也以象
骨為之所以解結成人之佩非童子之飾也能才能
也容遂容體自遂也垂帶與都人士垂帶同禮大帶
垂三尺亦非童子所宜服也悸驚貌
○芄蘭之葉(比也)童子佩韘雖則佩韘能不我甲容兮遂
兮垂帶悸兮(賦也)
韘開弦之决也能射則佩韘尤非童子所宜佩矣甲
長也不我甲猶言不為我所尊也○言童子穉弱如
芄蘭然於禮但當佩容臭耳而使之佩觹韘則為躐
等欲速之事矣然其才能則不足以為我所知為我
所甲故其容體雖若自遂而垂帶見人之際其心不
能不自驚悸也為父兄者以此教童子亦獨何哉此
與孔子戒闕黨童子意同
芄蘭二章章六句
河廣
經旨曰宋桓公夫人衛宣姜之女也見出於桓公而
歸義不忘宋故作此詩也夫宋桓公賢君也其出夫
人不知何故豈以宣姜通於公子頑而以其為亂家
子歟然於夫人何尤焉觀其惓惓望宋而略無怨言
則其守義之正亦可見矣舊說以為思其子襄公而
義絶不可往則亦常情耳何足特錄於經哉
誰謂河廣一葦杭之誰謂宋遠跂予望之(賦也)
衛在河北宋在河南河雖廣而甚相近一葦束蘆葦
以浮水上也杭如航之渡水也一葦可杭甚言其易
渡也跂舉踵也望望桓公之來迎也
○誰謂河廣曾不容刀誰謂宋遠曾不崇朝(賦也)
曾則容猶用也刀與舠同小船曰刀不容刀謂一葦
可杭也不崇朝謂不終朝而可至望其來迎之速也
河廣二章章四句
伯兮
經旨曰此衛宣公時詩也左傳桓公五年蔡人衛人
陳人從桓王伐鄭衛之婦人以其夫從征不歸而思
之故作此詩亦可見其哀怨之至情矣
伯兮朅兮邦之桀兮伯也執殳為王前驅(賦也)○(為音謂後凡訓)
(因訓助之為並同)
伯婦人目其夫之字也朅解見碩人桀與傑同才過
人也殳擊兵前驅在車前為先鋒也言伯方為王當
前導之車見其有勇力也餘見本章及秦無衣字義
○自伯之東首如飛蓬豈無膏沐誰適為容(賦也)○(適音的後)
(凡的主之適並同)
首如飛蓬謂容不理而髮亂如蓬也膏所以澤髮者
沐滌首去垢也適專主也此言夫不在而無意於整
容也孔氏曰鄭在衛之西南而言東者時蔡衛陳之
國兵至京師乃東行伐鄭也
○其雨其雨杲杲出日(比也)願言思伯甘心首疾(賦也)
其者冀其將然之辭夫婦和而合歡如隂陽和而得
雨故以雨為比杲然日出則又不得雨矣甘心首疾
謂思之不已而安於頭痛也
○焉得諼草言樹之背願言思伯使我心痗(賦也)
諼與萱同一名鹿茐食之令人好歡樂忘憂故謂之
忘憂草背北堂也在堂後婦人所居心痗則痛在心
而甚於頭痛矣蓋其思之深雖得諼草而不足以解
憂之意集傳以為寕不求此草而心痗不辭則誤矣
伯兮四章章四句
有狐
經旨曰婦人因夫久從征役寒且無衣人有欲淫之
者故作此詩絶之以見其一意於夫也舊說以為寡
婦欲見鰥夫而嫁之此豈人道哉
有狐綏綏在彼淇梁(比也)心之憂矣之子無裳(賦也)
狐以比欲淫獨處之婦者綏綏獨行遲疑之貌之子
指夫言
○有狐綏綏在彼淇厲(比也)心之憂矣之子無帶(賦也)
岸近危處曰厲帶所以申束衣也
○有狐綏綏在彼淇側(比也)心之憂矣之子無服(賦也)
婦人獨處而其夫久戍不歸人有欲淫之者如狐之
妖媚獨行遲疑故以狐為比然已之所憂惟寒到夫
邊尚未有衣而志不在於他也則其凛然不為非禮
所干意自見矣
有狐三章章四句
木瓜
經旨曰舊說衛有狄人之難齊桓公救而封之衛人
思之而欲厚報故作此詩皆誕說也狄之入衛本未
嘗滅何封之有齊止城邢實無救衛之事故許穆夫
人以為控于大邦誰因誰極何所施於衛而欲厚報
之邪辯見定之方中下惟集傳以為男女相贈答之
辭如静女之類得其旨矣
投我以木瓜報之以瓊琚匪報也永以為好也(賦也)
木瓜懋木也實如小瓜酢可食言木瓜以别於瓜瓞
瓊玉之美名非玉也琚佩玉之名詳見女曰雞鳴字
義
○投我以木桃報之以瓊瑶匪報也永以為好也(賦也)
木桃桃也言木桃以别於羊桃瑶美玉也
○投我以木李報之以瓊玖匪報也永以為好也(賦也)
木李李也以别於雀李玖亦美玉也瓜桃李皆木也
而琚瑤玖皆瓊也以瓊報木報之厚也而不以為報
蓋其心將永以爲好則親愛無已之情也實淫風耳
木瓜三章章四句
詩說觧頥正釋卷五
