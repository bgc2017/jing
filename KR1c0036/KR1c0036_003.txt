詩說解頥正釋卷一明季本撰
正釋
正釋釋正經也以别於總論之提大綱字義
之盡餘意矣
國風
風者諷也民俗私相咏歌之辭有嘉人之善而感動
良心者有刺人之惡而感動耻心者皆諷言也閨門
鄉黨邦國可以通用其言宜皆出於性情之正而不
可加以淫辭風之有淫辭世儒之所雜入也周南召
南文王武王時之詩也邶鄘以下十三國成王以後
之詩也天下之國不止十三其間必有賢君可咏歌
與輿情之得正者而所載止十三國其詩且多不係
於勸戒此理之不可通者也至宋魯無風則鄭氏以
為宋王者之後魯聖人之後是以天子巡狩不陳其
詩以禮之夫陳詩以觀得失而行黜陟焉此天下之
大政也列國諸侯宜皆有風乃以為王者後聖人後
而詩獨不陳則宋魯二國之政可以恣行矣又安有
此理邪周詩自雅頌二南之外猶有王風魯雖有頌
獨不可仍存其風乎今考何彼穠矣定之方中諸篇
皆似魯詩而竄入於他國者不可謂魯為無風也若
宋自微子之後君臣代有賢哲而又謂其無一詩可
繫於風邪詳見總論六義下其諸國序次說見刪次
下未盡之意於各國下論之他詩雜入者則論於各
篇
周南
周召二邑名周即今鳳翔府岐山縣以周公之采邑
言也召即今鳳翔府鳳翔縣以召公之采邑言也二
邑本皆文王岐周之地文王遷豐而其地空及武王
遷鎬於豐之近地而始以岐周故地分二公為采邑
鄭氏以為文王受命作邑於豐乃分岐邦周召之地
為周公旦召公奭之采地則以為文王所賜也周召
二公至武王時乃始輔佐在文王時未嘗用事也故
書君奭歴舉文王之臣惟曰虢叔閎夭散宜生泰顛
南宫括五人而不及周召安得以岐周地賜之及武
王為天子而後使二公分陜以治括地志云今陜州
有陜原去州西南二十五里分陜從此原為界理或
然也周公治内自陜以西王畿在焉故所主皆國都
之事召公治外自陜以東侯服在焉故所主皆諸侯
之事而風亦以此分焉文王以諸侯為西伯得專征
伐雖三分天下有其二不過言西方人心之歸而已
然其所治惟在故封若陜外之國則各有諸侯主之
文王方當事殷之際小心翼翼安敢盡制其國之事
哉至於武王為天子而天下始兼統矣惟以周之先
世公劉自翟疆遷豳太王自豳遷岐本自北而南故
岐周之地遂以南名武王有天下而陜外東西之國
雖盡有之亦但通謂為南猶今北方稱中國為南朝
也程大昌乃以南為樂名不主自北而南之說夫詩
列樂官固為南部然豈二南所以為南之本意哉至
於分陜之說公羊以為成王時事先儒盖有疑者而
亦無確論惟黃氏以為分陜當在武王得天下之後
而二南之繫當在二公分陜之後此說得之盖陜内
之民漸化者久陜外之民被化者新則周南之詩文
王為多而召南之詩武王始備也但文王止為諸侯
未嘗巡狩采詩而巡狩采詩乃武王時事也采詩之
後其在諸國者必以覈實於方伯而召公因以文王
時詩併入獻之周公之於國都亦然否則二公各輯
治内所存文武之詩以成編而使人肄習邪然則二
南之詩乃周召二公之所手錄也二南之係周召殆
以此耳且二公皆聖人也故其所次篇章皆切倫理
而二南之教天下遍行故孔子教其子伯魚使為周
南召南則二南之名古所已有此豈可與他詩不關
風化者並論哉二公分治甚久周公之没在成王之
末召公之没在康王之初則文武之詩采輯盡矣成
王以後風化不及二王不得入周南者則别為王風
不得入召南者則别為國風欲人專以文武為法也
其用意深矣今觀破斧九罭皆周公既歸而人愛之
之詩在成王之初當屬於王風而誤為豳國甘棠乃
召公既去而人思之之詩在成王之後當屬於所嘗
聽政之國如郇伯之在曹而竄入召南此詩之所以
雜亂而難通也夫詠周公者當為王風而詠召公者
不當為召南則二南之詩可以知其為文武之正風
而不待辯矣
關雎
按鄭氏箋舊解云三百十一篇詩並是作者自為名
但小序多失作者之意朱子於辯說既詳辯之今細
繹其辭以意逆志首揭數語於篇端謂之經旨其與
朱子不合者則亦稍加辯論焉
經旨曰關雎宫人詠后妃之德能使人畏而愛之也
盖已事后妃時詩矣后妃即文王之妻太姒未嘗稱
后乃後人追稱后妃如西伯之追稱文王云爾
關關雎鳩在河之洲(興也)窈窕淑女君子好逑(興意)
關關樂意相關而其聲應也雎鳩水鳥狀類鳬鷖河
大河之近洽陽者指后妃所生之處而言也洲水中
可居之地窈窕委曲深微之意淑善淑女指后妃女
者婦人之通稱如綿之詩稱太王之妃為姜女也君
子指文王好亦善也逑與仇同匹也文王之志在於
宜家人以教國人而后妃之德能與之合故曰好逑
○參差荇菜左右流之(興也)窈窕淑女寤寐求之求之不
得寤寐思服悠哉悠哉輾轉反側(興意)○(參初金反差初宜反下章同)
參差不齊貎荇叢生水中長短隨水淺深也左右言
隨所處而無一定之方如此章以順水之勢為左右
下章則以制荇之宜為左右也流者順水之流而求
之未言得也故爾雅直謂流求也荇可為茹其性柔
順故以起興寤寐以夜卧言寤於寐中也則無思而
不思矣服猶佩服之服謂藏於心也悠長也輾轉反
側卧不安席之意此宫人求后妃之歡心而不得之
辭也自怨自艾自責自脩有哀痛廹切之意焉故思
之長而不安席也
○參差荇菜左右采之(興也)窈窕淑女琴瑟友之(興意)參差
荇菜左右芼之(興也)窈窕淑女鐘鼓樂之(興意)○(樂音洛後凡和樂歡)
(樂嘉樂之樂並倣此)
采取而既得也芼熟而薦之也琴瑟皆絲屬堂上之
樂與歌聲協比者也得相親密故曰友友者親愛之
意鐘金屬鼓革屬堂下之樂所以起作樂者也自此
八音並奏樂形於外比友為舒暢矣此宫人言既得
后妃之歡心而相與愛樂於琴瑟鐘鼓之間也○孔
子曰關雎樂而不滛哀而不傷以其得性情之正也
朱子以為后妃之德宜配君子求之不得則不能無
寤寐反側之憂求而得之則宜其有琴瑟鐘鼓之樂
是以憂樂因於后妃而後為得正也竊意未有其人
而先思則思為懸想已得其人而即喜則喜為縱情
如此則憂樂有所繫矣尚得為正乎盖后妃在宫肅
雝易事難說宫人非賢無由進御故不得其歡心則
憂其德之有虧寤寐反側不能自安見其内自責也
得其歡心則樂其德之有合琴瑟鐘鼓方能相洽見
其不敢肆也憂以反躬則哀止於禮義之正而非毁
性之哀故曰不傷若道心不行而一於困鬱則其哀
為毁矣樂以謹禮則樂約於音律之中而非縱情之
樂故曰不滛若畏心不主而流於歡娱則其樂為縱
矣故關雎所以為得性情之正者以宫人感於后妃
肅雝之化而各脩其德亦和而敬也周公作樂列於
房中孔子刪詩序於篇首非以此為文王之化行於
后妃而可以為脩身正家之本乎春秋之時世俗所
尚不過鄭衛滛哇之聲耳而師摯入官之初獨以關
雎為教至其卒章音節已急而聲氣和平終始一貫
故孔子嘆之而曰關雎之亂洋洋乎盈耳哉其所得
於關雎者深矣
關雎三章一章四句二章章八句
此房中之樂也國中之化皆由此始故以為
周南之首而鄉樂亦多用之
葛覃
經旨曰后妃自叙治葛覃而欲歸省其親見其處富
貴之地而能勤儉孝敬也婦德莫先於肅雝關雎是
也婦功莫先於勤儉葛覃是也
葛之覃兮施于中谷維葉萋萋黃鳥于飛集于灌木其
鳴喈喈(賦也)○(施音異後凡延施之施並同)
葛草名蔓生可為絺綌者覃延施引蔓相及也中谷
谷中也萋萋盛貌灌木叢木也喈喈和聲之遠聞也
此章追敘葛葉方盛而有黃鳥鳴於其上盖初夏之
時也
○葛之覃兮施于中谷維葉莫莫是刈是濩為絺為綌
服之無斁(賦也)○(斁音繹亦作射皆取厭怠之義後並同)
莫莫茂密貎刈斬濩煑也精曰絺粗曰綌斁厭也此
言盛夏之時葛既成而治以為布也服之無斁言安
於絺綌之服而無外慕羅綺之心也○治葛之時蠶
事亦宜並舉后妃但言治葛而不及蠶事者以治葛
乃盛暑煩縟之事樂於親執其勞而不欲輕視耳
○言告師氏言告言歸薄汚我私薄澣我衣害澣害否
歸寧父母(賦也)○(害音曷)
言者語辭師氏女師也言告言歸謂所告於師氏者
以歸寧也薄不敢大肆之辭猶言略也汚謂去其垢
澣則濯之而已私衵服也衣常服也舊說以禮衣為
衣則禮衣不可以澣也害何也寧安謂問安也后妃
自洽陽嫁於周國在渭水傍自周歸洽以寧父母由
文王為西伯時言之乃境内也故有歸寧之禮若在
隣國則諸侯猶不得越境况其妻乎歸寧之禮詳見
春秋私考莊公二十七年杞伯姬來下此言治葛既
畢而始歸寧父母必告師氏者盖師氏乃君子所選
以掌閨門之教者不敢專也
葛覃三章章六句
集傳曰此詩后妃所自作故無贊美之辭然
於此可見其已貴而能勤已富而能儉已長
而敬不弛於師傅已嫁而孝不衰於父母是
皆德之厚而人所難也
卷耳
經旨曰文王懷賢臣遠役而不得置之左右以論大
道也當紂之時四方叛亂賢臣久勞征役困於險遠
之地而不得歸焉諸家皆據小序求賢審官之說而
義與文乖多曲為之解歐陽氏辯之審矣集傳之說
亦深得其文義但以為后妃思文王而作則采卷耳
而寘道路酌罍尊而解憂傷似與后妃貞靜端居表
率宫人之德不類故直以為文王懷賢耳然亦初為
西伯德化未行於紂之叛國時所作也
采采卷耳不盈頃筐(興也)嗟我懷人寘彼周行(興意)○(卷上聲頃)
(音傾後凡言頃筐並同)
采采非一采也卷耳草名可以為茹故采之頃欹也
筐竹器筐欹則不滿故曰頃筐懷思也人指賢臣寘
與置同棄也周行大道也言頃筐易盈之器欲以卷
耳為茹而采之又采猶不易盈况於賢才之難得者
乎故以興所懷之人本有大道可以正君善俗而乃
棄於遠地使之久勞不得大用安得不嗟嘆哉
○陟彼崔嵬我馬虺隤我姑酌彼金罍維以不永懷(賦也)
陟升也崔嵬小雅谷風傳謂山巔是也盖言其高爾
雅以石山戴土釋之則臆說耳虺隤馬罷不能升高
之病姑且也罍成酒之器惟人君得用金飾永長也
懷即上章懷人之懷
○陟彼高岡我馬玄黃我姑酌彼兕觥維以不永傷(賦也)
山脊曰岡玄黃者玄馬病極而色變為黃也兕觥以
兕角為爵也○此二章皆欲登高山以望所懷之人
而往從之則馬罷病而不能進亦可以見其地之險
遠矣而賢人久勞於彼乃不得歸則姑酌酒以自解
庶幾不至於過傷懷抱耳金罍兕觥皆人君所與諸
臣酬酢之器盖雖憂勞遠臣而亦不廢諸臣燕飲之
事也
○陟彼砠矣我馬瘏矣我僕痡矣云何吁矣(賦也)
砠爾雅以為土山戴石盖言其高處之險阻也瘏馬
病不能進也痛人病不能行也吁憂嘆也言賢人既
在險遠之地望之不可得見則將如之何哉但有嗟
嘆而已此可以見其懷賢之切也
卷耳四章章四句
樛木
經旨曰南國美文王屈已下人之德也
南有樛木葛藟纍之(興也)樂只君子福履綏之(興意)○(樂音洛只)
(音止後凡言樂只及語辭之只並同)
南南國猶周南之稱南也木下曲曰樛藟葛類一名
巨瓜亦蔓延生纍纏繞也只語已之辭君子指文王
舊說指后妃非也未有婦人而可目為君子者履如
易視履考祥之履綏安也
○南有樛木葛藟荒之(興也)樂只君子福履將之(興意)
荒庇覆也將猶扶助也
○南有樛木葛藟縈之(興也)樂只君子福履成之(興意)
縈迴旋也成就也此詩三章以文王能屈已下人
故以樛木起興而言其為福祿之所歸也人心之歸
即是福祿
樛木三章章四句
蘇氏曰凡詩每章有先後淺深之異者固自
有說若樛木螽斯之類皆意不盡申殷勤而
已欲強求而說則迂雜而不當矣東萊吕氏
曰詩亦有初淺後深初緩後急者然大率後
章多是協韻按此二說可以為詩中通章複
咏而文句相同者之通例
螽斯
經旨曰美后妃之化也后妃有不嫉妬之德故衆妾
輯睦而化及於子孫也
螽斯羽詵詵兮(比也)宜爾子孫振振兮(賦也)○(振音真後凡言振振並同)
螽斯蝗屬一生九十九子斯語辭如鸒斯鹿斯之類
盖非斯螽亦非阜螽也詳見七月字義以羽言所重
在羽也詵詵和集貎爾指后妃振振感動相親之意
說見麟趾
○螽斯羽薨薨兮(比也)宜爾子孫繩繩兮(賦也)
薨薨群飛聲繩繩會聚相聫之意
○螽斯羽揖揖兮(比也)宜爾子孫蟄蟄兮(賦也)
揖揖歛戢貎蟄蟄退藏不競之意○蟲之生子多者
莫如螽斯故以比衆妾此詩之義重在衆妾之輯睦
觀下文宜爾二字盖本於此非以興子孫也螽斯始
化其羽詵詵然比次而起已化則飛薨薨然有聲既
飛復斂羽揖揖然而聚衆妾之輯睦如是故其子孫
亦皆振振而親繩繩而聚蟄蟄而藏其德皆如其母
不但生育之衆多而已凡此皆后妃不嫉妬之所致
也
螽斯三章章四句
桃夭
經旨曰美后妃之化能使女子之嫁者皆盡婦道也
桃之夭夭灼灼其華(興也)之子于歸宜其室家(興意)○(華音花後)
(凡華實之華並同)
桃木名華紅實可食夭夭少好貎灼灼華盛如火然
也桃之有華婚姻之時也故以時物起興因以見女
子德容之美也之子指嫁者而言但不知其為何人
之女其必文王之公子公族而后妃所教於宫中者
歟于於也指所往也故毛氏以往訓之婦人謂嫁曰
歸男以女為室女以男為家室者夫婦所居而家則
一門之内也處室家而皆得其宜女子之賢可知矣
○桃之夭夭有蕡其實(興也)之子于歸宜其家室(興意)
蕡大也以實之大起興見其當有嗣子之昌也上章
言室家以宜室而推及於家也此章言家室以宜家
而歸本於室也皆見化本於閨門之意
○桃之夭夭其葉蓁蓁(興也)之子于歸宜其家人(興意)
蓁蓁美盛貎此以葉之盛起興見其當致家道之盛
也家人一家之人也家人宜則老老長長慈幼無不
得其所矣朱子曰木少則華盛三山李氏曰桃之少
壯則結實必大其葉必蓁蓁然盛若非少壯則雖結
實不復大雖有葉不復蓁蓁此皆謂女子當及盛年
而嫁也然則貴於盛年者不在容色而在於有德耳
盖年少而有德則其精神運用足以宜家而昌大其
族此桃夭所以為后妃之化也詩人之意豈借桃以
詠容色之美哉
桃夭三章章四句
東萊吕氏曰桃夭既詠其華又詠其實又詠
其葉非有他義盖餘興未已而反覆咏嘆之
耳
兔罝
經旨曰美兔罝賤士才德兼全能勝武事之任見文
王之能揚側陋而野無遺賢也
肅肅兔罝椓之丁丁赳赳武夫公侯干城(賦也)○(丁陟耕反後凡)
(言丁丁並同)
肅肅整飾貎罝罟也丁丁椓杙而與空林相應聲設
兔罝而肅然整飭可以見其人之不苟矣赳赳武貎
以居武職故曰武夫公侯指文王見文王未嘗稱王
也干盾也扞蔽如盾防守如城謂其勇力足以任守
禦也
○肅肅兔罝施于中逵赳赳武夫公侯好仇(賦也)
施設也中逵謂九逹之道中也爾雅云九逹謂之逵
好仇者相與為友也謂其智謀足以資論議不但干
城而已
○肅肅兔罝施于中林赳赳武夫公侯腹心
腹心同德之謂謂其忠信足以寄腹心不但好仇而
已夫以守禦武夫而其德猶如是可見周南之世賢
者在位能者在職而所謂才者皆本於德也豈專以
勇力為武者哉
兔罝三章章四句
芣苢
經旨曰美后妃無嫉妬而欲衆妾之有子也舊說化
行俗美家室和平婦人無事相與采芣苢以為樂恐
非婦人之宜而亦不得為俗美矣文王之化豈如是
哉
采采芣苢薄言采之采采芣苢薄言有之(賦也)
芣苢車前盖宜子之草也欲宫中之人宜子而皆采
芣苢可以見后妃之不妬忌矣采始求之也有既得
之也
○采采芣苢薄言掇之采采芣苢薄言捋之(賦也)
掇拾也捋取其子也
○采采芣苢薄言袺之采采芣苢薄言襭之(賦也)
袺以衣貯之而執其袵也襭以衣貯之而扱其袵於
帶間也○采而有有而掇掇而捋捋而袺袺而襭采
收之序如此
芣苢三章章四句
漢廣
經旨曰美文王使人及時嫁女以絶其遊戲之端也
舊說以為文王之化及於江漢故其出遊之女人望
見之而知其為端莊靜一非復前日之可求且當于
歸而欲秣其馬其心猶愛慕之則文王之化獨能使
婦人女子知禮義而不能化男子說懌女美之本心
也豈所以語文王之治哉
南有喬木不可休息(興也)漢有游女不可求思(興意)漢之廣
矣不可泳思江之永矣不可方思(比也)○(息韓詩作思當從之)
上竦無枝曰喬大抵木下蟠則隂廣上竦則隂少云
喬木則其下無蔽翳矣盖狎邪之人平時於此求游
女而今不可休故即此以興游女之不可求也○漢
水自西流至漢陽而江水自南來合焉主漢而言也
泳潜行也方桴即竹筏也漢水合江則闊故言泳江
則其流本長故言方本詠漢游女而併及於江者盖
游女之不可求者以其既嫁也既嫁則地近人遠咫
尺千里語其近則如漢之不可泳語其遠則如江之
不可方盖即游女所近之水遠不可從者以為比皆
美文王之辭也
○翹翹錯薪言刈其楚(興也)之子于歸言秣其馬(興意)漢之
廣矣不可泳思江之泳矣不可方思(比也)
翹翹高竦貎錯雜也楚木名荆屬孔氏曰楚在雜薪
中尤翹翹者是也秣飼也文王之治先使漢之游女
及時歸嫁以絶其好游之心盖其施為之序自化大
族始所謂巨室之所慕一國慕之也如翹翹錯薪之
中而刈其楚則以楚比巨室之特出者以起興而言
游女方秣馬以嫁而平時欲求者皆不可得此文王
正民風之首務也
○翹翹錯薪言刈其蔞(興也)之子于歸言秣其駒(興意)漢之
廣矣不可泳思江之永矣不可方思(比也)
蔞蔞蒿也陸璣曰葉似艾白色長數寸高丈餘據此
則蔞亦雜薪中之翹翹者上章言刈木此章言刈草
盖因喬木之下無蔽翳而言駒小馬之名
漢廣三章章八句
汝墳
經旨曰婦人因其夫免於征役而以得遂室家之願
歸德於文王也文王時為西伯而汝在豫州已依為
父母則此時已得三分天下有二之人心者歟
遵彼汝墳伐其條枚未見君子惄如調飢(賦也)○(調音周)
汝墳汝水邊之墳起如墳也枝曰條幹曰枚惄思食
之意調一作輖謂重載也思日久則亦重矣君子行
役於外其妻為樵蘇之事而親伐薪則庶人之妻也
此盖喜其夫初歸而追賦其未歸時思念之情也
○遵彼汝墳伐其條肄既見君子不我遐棄(賦也)
斬而復生曰肄伐枚而又伐其肄則踰年矣至是見
其君子之歸而喜其不相棄也云不遐棄則見其夫
雖在遠道而亦專念其妻無貳心於他慕也
○魴魚頳尾(比也)王室如燬雖則如燬父母孔邇(賦也)
魴即今鯿魚身廣而薄魚之少力者也頳赤也魚勞
則尾赤魴尾本白而赤則勞甚矣且取少力而勞以
為細民困於重役之喻燬以紂之酷烈言父母指文
王孔甚邇近也盖下民征役之勞實由紂酷烈之政
此本文王未專征伐時言也及既為西伯德化漸行
則從役者歸得遂室家之願而婦人因謂其夫可依
父母以宜其家也當紂之虐連年遠役猶不敢違而
况於文王之行仁者乎其尊君親上之意藹然見於
言表矣華谷嚴氏謂是時商王尚存西伯之事皆幹
蠱王室婦人從而勉其夫以王事雖急如火不得少
休然父母相去不遠不必念家而怠王事此言甚厚
但既有文王專征伐則從役之民豈復憂王室之如
燬乎故意此征役之歸必已被文王之澤矣
汝墳三章章四句
麟之趾
經旨曰此借麟以美文王之化能行於子姓見治國
平天下之本在於一家之仁也
麟之趾振振公子于嗟麟兮(比也)○(于音吁後凡言于嗟並同)
麟麕身牛尾馬蹄不履生蟲不踐生草王者至仁乃
出獸中之最靈者也牡曰麒牝曰麟通名為麟耳趾
足也有足者宜踶而麟有足不踶振振振動之意舊
註有訓盛者有訓信厚者而集傳於此則訓曰仁厚
皆於振字之義不相關故直以振動釋之
○麟之定振振公姓于嗟麟兮(比也)
定額也有額者宜抵而麟有額不抵
○麟之角振振公族于嗟麟兮(比也)
有角者宜觸而麟有角不觸○麟仁獸也其性不殺
見之者皆感悅焉而非盛世則不出文王之德由親
親而逹於仁民愛物故其公子姓族皆振動其良心
莫不興起於仁可以任民物之責皆文王之化也故
即麟以比文王而嘆之曰于嗟麟兮盖美其能感動
人者皆自近始其仁亦如麟之世不常有也
麟之趾三章章三句
詩說解頥正釋卷一
