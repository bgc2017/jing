詩說解頥正釋卷二十五明季本撰
蕩
經旨曰厲王無道詩人知其將亡故作此詩而託於
文王所以嗟嘆殷紂者以警戒之也然惓惓之意欲
以感動王心亦可以見其憂國之忠矣此詩若非面
陳則當為小雅耳
蕩蕩上帝下民之辟疾威上帝其命多辟天生烝民其
命匪諶靡不有初鮮克有終(賦也)○(多辟之辟音僻)
蕩蕩廣大貌辟君也暴虐而疾其威則非蕩蕩即是
多辟也多辟多邪僻也如此則烝民之生其命亦不
可信其必善矣諶信也所以不可信者其故何哉盖
自其初言之未有不善自末而言之少有以善自終
者此所謂敗以取禍非天命本然也孔子曰性相近
習相遠即此意也此章言王之多辟乃其自喪本然
之善耳
○文王曰咨咨女殷商曾是彊禦曾是掊克曾是在位
曾是在服天降慆德女興是力(賦也)
此以下皆託為文王嗟歎殷紂之言也咨嗟也殷商
謂紂也彊禦才強粱而能禦人者也掊克聚斂之臣
也服事也慆與滔同慢也彊禦之人必為掊克之政
使之在位用事則是天降慆慢之德而害民矣然此
乃由女所作興故使彼得力為之如此
○文王曰咨咨女殷商而秉義類彊禦多懟流言以對
宼攘式内侯作侯祝靡届靡究(賦也)○(作音詛祝音呪)
而汝秉執也善類之權皆其所操也流言謂禦人以
口給之言流出無窮非謂流浪不根也作與詛同謂
民怨惡而詛祝於神使降之禍也式解見後章彊禦
之人多所取怨乃以口給之言相抵對而恣為掊克
之政則是為宼盗攘竊者用於内矣然則人之怨惡
而詛祝者寧有届究哉届至究極也此申上章言殷
紂用小人而取怨也
○文王曰咨咨女殷商女炰烋于中國斂怨以為德不
明爾德時無背無側爾德不明以無陪無卿(賦也)
炰烋言氣徤如虎狼之作威也斂怨以為德多為可
怨之事而自以為德也背後側旁陪貳也此承上章
言殷紂暴虐取怨以其力作興小人而前後左右皆
無善人為輔也
○文王曰咨咨女殷商天不湎爾以酒不義從式既愆
爾止靡明靡晦式號式呼俾晝作夜(賦也)○(號音豪)
湎飲酒變色也湎酒者不義之事也式用也非天使
之乃從其自用也止容止也式號式呼即愆女止也
無明無晦晝夜嗜飲酒也晝不理政事則晝亦如夜
矣此章言殷紂之沈湎於酒而不理事也
○文王曰咨咨女殷商如蜩如螗如沸如羹小大近喪
人尚乎由行内奰于中國覃及鬼方(賦也)○(奰皮噐反)
蜩螗詳見七月字義蜩螗蟬亂噪者也沸羹湯亂沸
者也言天下皆亂則無小無大幾於喪亡矣由行由
此而行不知變也奰怒也鬼方殷時夷狄之名謂荆
蠻也此章言殷紂樂所以亡而遠近無不怨也
○文王曰咨咨女殷商匪上帝不時殷不用舊雖無老
成人尚有典刑曾是莫聽大命以傾(賦也)
不時謂大命之傾也舊舊章即典刑也莫聽者不聽
信也此章言殷紂不率舊章而失天命也
○文王曰咨咨女殷商人亦有言顛沛之揭枝葉未有
害本實先撥殷鑒不遠在夏后之世(賦也)
顛仆也沛者仆地之勢揭本根揭起之貌撥動其根
而斷絶也無德而失人心則本先撥矣夏桀之世如
此所以當鍳也此章言殷紂之失人心與夏桀同也
此詩七章皆以殷紂為言所以警厲王之意切矣
蕩八章章八句
抑
經旨曰此衞武公自警之詩也辯說論之詳矣但以
為九十五歲而作則未必然蓋其時必已老而傳矣
觀戒戎作謹侯度乃強壯方為諸侯時之言必非既
老而始作也或者老猶誦此詩以自警耳武公雖嘗
入相於周然非告君之辭蓋小雅也
抑抑威儀維德之隅人亦有言靡哲不愚庶人之愚亦
職維疾哲人之愚亦維斯戾(賦也)
抑抑者抑而又抑之意威儀揚則放抑則斂故退抑
而不發揚乃脩身之要功也隅廉隅隅有角則正可
以知其内之方矣哲者明之細微曲折無不透徹之
名靡哲不愚猶言哲亦有愚時也職主戾罪也庶人
之愚亦主於威儀不謹之疾耳哲人之愚非以威儀
不謹而為戾哉亦維斯戾正靡哲不愚也蓋能抑抑
威儀則為哲不然則愚矣此詩專以謹威儀為德也
○無競維人四方其訓之有覺德行四國順之訏謨定
命遠猶辰告敬慎威儀維民之則(賦也)
競強也無競猶言莫強也覺覺悟謂能自明也覺則
威儀之所以抑抑也通天下而言則曰四方即四方
之國而言則曰四國其實一也訓教也順順從也人
皆服從其教不待威力強之則莫強於德矣訏謨謂
以威儀脩身所謀係於天下國家之大也定命謂足
以定天命也如此則訏謨即是遠猶矣辰告如書入
則告爾后于内之告謂時時入告使我得謹於威儀
也民之則即所謂訓順也此章言威儀所係之大
○其在于今興迷亂于政顛覆厥德荒湛于酒女雖湛
樂從弗念厥紹罔敷求先王克共明刑(賦也)
今謂當時世俗也興迷謂作興昏迷之事即湛酒也
荒廢也女武公使人誦詩而命已之辭也後凢言爾
言小子者放此湛樂從者惟湛樂之是從也紹謂所
承之緒也敷廣也廣求先王所行之道也共奉刑法
也此章言世俗所尚者湛酒亂政而欲敬奉先王之
明刑也如此則能謹威儀矣
○肆皇天弗尚如彼流泉無淪胥以亡夙興夜寐洒埽
廷内維民之章脩爾車馬弓矢戎兵用戒戎作用逷蠻
方(賦也)
弗尚厭棄之也謂不為天所尚則其亡如流泉趨下
之易豈可相與淪䧟而至此哉夙興夜寐洒埽廷内
言宫壺之㓗清也宫壼者德之所始言廷内盖微辭
也德著於外故曰維民之章此言齊家以謹内治之
事也戎兵戎事之兵器也戒備作起逷遠也蠻方夷
狄之通名當戎事未起之前而戒備之所以逷遠蠻
夷之侵擾此治國戒不虞之事也皆申上章克共明
刑之意
○質爾人民謹爾侯度用戒不虞慎爾出話敬爾威儀
無不柔嘉白圭之玷尚可磨也斯言之玷不可為也(賦也)
質定也威儀為民之則所以質人民也克共明刑以
埽廷内戒戎作所以謹侯度而戒不虞也此承上章
言化民保國皆本於威儀而威儀之敬惟在慎言蓋
為之難言之得無訒乎之意言不敢肆則專務實行
而威儀必能柔嘉矣柔順嘉美玷缺也
○無易由言無曰苟矣莫捫朕舌言不可逝矣無言不
讎無德不報惠于朋友庶民小子子孫繩繩萬民靡不
承(賦也)
易輕捫持也朕我也自周以前朕為通稱逝去讎答
惠恩也無易由言而以言為不可苟正謹言功夫也
如此則無人為我持其舌者而言自不能放也無言
不讐者言從德出則人感之而亦以德報不由於德
則人亦將悖入矣此可見言不可苟而當以德為本
也德則有惠及人而人報之朋友以羣臣言庶民以
百姓言小子則武公自謂也此蓋泛論報施之理故
言羣臣百姓與小子之無知如我者皆施及之而知
感也子孫指君之子孫繩繩如繩之牽連不絶也承
受也蓋至其子孫繼世而天下萬民無不承其德澤
者不但四方四國訓順於一時而已見其化之及後
世也此承上章言謹言以敬威儀之效
○視爾友君子輯柔爾顔不遐有愆相在爾室尚不愧
于屋漏無曰不顯莫予云覯神之格思不可度思矧可
射思(賦也)
友君子人所共見之處也屋漏室西北隅獨知之處
也射厭也輯柔爾顔正威儀之柔嘉也不遐有愆謂
無過也威儀於其可見處觀之未見其功夫之密也
必於獨知之地無愧屋漏乃為不顯之德此章言敬
威儀之功不在於顯而當謹於微也觀此數言則武
公之學可謂得其深矣
○辟爾為德俾臧俾嘉淑慎爾止不愆于儀不僭不賊
鮮不為則投我以桃報之以李彼童而角實虹小子(賦也)
辟君也以武公之君德言臧嘉以不顯之德言也不
愆于儀以友君子時輯柔爾顔言也僭差賊害也僭
則有愆而害德不足以為民則矣此申前章敬慎威
儀維民之則意有威儀而民則之是以德相感如投
桃報李之必然也若牛羊之童者尚未有角而何可
得其角之用哉蓋有角則能觸物以喻無德則不能
感觸人心也虹猶誑也小子亦武公自謂也華谷嚴
氏曰虹謂幻惑也如蝃蝀不正之氣暫見於天湏臾
散滅武公時為諸侯之庶子故自稱小子是也此章
言人君實德之足以感人而不可不謹威儀也
○荏染柔木言緡之絲(興也)温温恭人維德之基其維哲
人告之話言順德之行其維愚人覆謂我僭民各有心
(興意)
荏染柔貌柔木柔忍之木也緡綸也被之綸以為弓
也木有柔忍之質然後可緡絲為弓以射四方猶人
有柔嘉之德然後可淑止為君以順四國也哲人心
虚聞善若决江河故告之話言則惟德之行而必求
其柔嘉愚人則不能而反謂我為差故曰民各有心
此章言哲人能聽善言以順行柔嘉之德也
○於乎小子未知臧否匪手攜之言示之事匪面命之
言提其耳借曰未知亦既抱子民之靡盈誰夙知而莫
成(賦也)
言發語辭示之事以實之不但手攜之而已提其耳
以誨之不但面命之而已如此則喻之者詳且切矣
此即所謂告之話言也靡盈不自滿也不自滿豈有
不順德之行者哉夙知知之早也抱子則已早知必
不待晚始有成也此亦申上章之意
○昊天孔昭我生靡樂視爾夢夢我心慘慘誨爾諄諄
聽我藐藐匪用為教覆用為虐借曰未知亦聿既耄(賦也)
夢夢不明貌慘慘謂憂其德之不明所謂靡樂也諄
諄詳熟也藐藐忽略貌聿忽然也耄毛氏訓老是也
言忽然既老也與亦既抱子意同非必真以九十為
耄也國語謂武公九十五而作此詩蓋誤認此句文
義耳不以我為教而反以我為虐下文未知蓋本此
而言此章言已憂德之不明而自咎其不能聽教也
○於乎小子告爾舊止聽用我謀庶無大悔天方艱難
曰喪厥國取譬不遠昊天不忒回遹其德俾民大棘(賦也)
舊即前章所謂先王明刑亦以威儀言也止語辭遹
僻也不謹威儀即回遹其德矣使民至於困急豈有
不喪其國者哉此章言不可敗德以失人心也而意
益切矣
抑十二章三章章八句九章章十句
桑柔
經旨曰厲王之時榮夷公專利芮良夫作此詩刺之
而因警王左傳云芮良夫之詩是其證也蓋朋友相
戒之辭當為小雅
菀彼桑柔其下侯旬捋采其劉瘼此下民(比也)不殄心憂
倉兄填兮倬彼昊天寧不我矜(賦也)○(倉音愴兄音怳)
菀盛貌旬徧也桑以柔為善桑之為物其葉最盛而
下皆徧滿足以為人芘蔭劉殺伐也今併其遠揚而
在所伐者亦捋采之則其下者可知而葉盡矣葉盡
而無芘蔭此下民之所以病於日暴也為人上者剥
削其民使之失所芘蔭正與此同故以為比倉兄與
愴怳同悲閔之意也填積也新安胡氏以為悲閔積
满於中是也倬大貌矜哀也此章言下民甚困而天
不矜也
○四牡騤騤旟旐有翩亂生不夷靡國不泯民靡有黎
具禍以燼於乎有哀國步斯頻(賦也)
翩飛揚貌四牡旟旐厭苦兵革之辭也或以為厲王
時無兵革之事則與旟旐有翩之言不合矣意者用
兵無功而史遂不傳耳夷平泯滅也黎黑首也不夷
謂不能平亂也靡國不泯禍及天下也民靡有黎言
黎民皆盡即具禍以燼也頻急蹙也此章言征役不
息民窮國危而可哀也
○國步蔑資天不我將靡所止疑云徂何往君子實維
秉心無競誰生厲階至今為梗(賦也)○(疑音嶷)
將養也國步蔑資言征役不息民無所資以為飬也
疑與嶷同定也民無所資而天不我飬則無可止之
地矣欲往則又無可避患之處此即所謂靡國不泯
也君子指王言無競不争也端默無為之意謂其遺
棄國事也厲惡也謂為厲階者榮夷公也至今以今
日之亂言也此章言榮夷公病民生亂而王不知也
○憂心慇慇念我土宇我生不辰逢天僤怒自西徂東
靡所定處多我覯痻孔棘我圉(賦也)
土宇民所土著之居也僤厚也西鎬京也東東方諸
侯之國也自西徂東靡所定處即上章靡所止疑云
徂何往也如此則土居皆非已有而可念矣覯遇痻
病也言中國亂而見病也况邊圉又急將何時而可
已乎此章言亂甚而無可安之時也○東萊吕氏曰
一章至四章皆極言其亂也
○為謀為毖亂况斯削告爾憂恤誨爾序爵誰能執熱
逝不以濯其何能淑載胥及溺(賦也)
毖慎况兹也序爵以賢而序其高下如上賢則居上
位中賢次之下賢又次之也逝發語辭為謀為毖言
王之為謀當愼也况國亂方削而可不愼乎所以愼
謀者亦惟憂恤其民而以得賢為先耳故教之以憂
民之道而欲其序爵焉此則以水濯手而免於執熱
之患也苟或不然則必將併其身入水相與及溺而
已何能善乎此章言厲王當求賢愛民以慎靖亂之
謀也
○如彼遡風亦孔之僾民有肅心荓云不逮好是稼穡
力民代食稼穡維寳代食維好(賦也)
遡嚮也僾唈謂風唈人而氣短也蓋國亂不暇喘息
之意肅敬謂敬事而不敢忽也荓使也不逮者謂奪
其民時而不及耕耨也好是稼穡謂稼穡之為善也
與代食維好之好同力民代食使民盡力於農畆而
禄足以代仕者之耕也寳重也謂重榖也言民以耕
田為事豈無勤事之敬心哉其以不得耕耨為言者
王實使之故當以稼穡為善而寳重之使民自盡其
力以飬仕者而代其食此稼穡之所以為好也蓋因
上章序爵而言欲王務農重榖以飬賢即孟子分田
制禄之意也
○天降喪亂滅我立王降此蟊賊稼穡卒痒哀恫中國
具贅卒荒靡有旅力以念穹蒼(賦也)
滅我立王謂天欲滅我使不得輔王自立非謂所立
之王也蟊蟲名詳見大田字義賊害也然此非以害
稼者言蓋借以指當時在位貪亂之人能害國者即
天所降之喪亂也天下既亂則民不得盡力於農畆
所以稼穡卒病而無成也贅屬也具贅言其人皆危
也荒虛也卒荒言其室盡空也穹蒼天也穹言其形
蒼言其色念穹蒼所以匡王室也國危民散則賢者
無以為飬而饑餓不能任事故無膂力以匡王室也
中國如此豈不可痛哉此章意與上二章相反
○維此惠君民人所瞻秉心宣猶考慎其相維彼不順
自獨俾臧自有肺腸俾民卒狂(賦也)
惠君順理之君也宣布也秉心以執德言宣猶以發
謀言言其用心於為謀者惟在考慎其輔相之人即
前章序爵之意也不順者惠君之反也自有肺腸即
獨臧也卒狂謂民之終亂也此章言惠君當順人心
以擇賢相而不順者不能也蓋以用賢靖亂之道責
之厲王矣
○瞻彼中林甡甡其鹿(興也)朋友已譖不胥以榖人亦有
言進退維谷(興也)
中林以喻中朝甡甡並育不相害意朋友謂寮宷蓋
指下章所謂愚人也譖謂相䜛也榖善也谷山谷墜
於谷則危地也故至此為窮進退皆窮如將陷於山
谷也此章言輔相者不賢則人皆䜛譖而不以善相
與曾鹿之不如也則賢者無容身之地矣
○維此聖人瞻言百里維彼愚人覆狂以喜匪言不能
胡斯畏忌(賦也)
聖人以賢臣言瞻言之言語辭也百里謂所見能及
於遠也亂在百里之外靡國不泯也而能見之所謂
瞻也愚人即後章所謂貪人覆狂以喜謂以亂為喜
安其危而無遠慮也匪言不能謂所言能及百里之
遠也此章言賢人與貪人相反畏其譖而不敢言也
○維此良人弗求弗廸維彼忍心是顧是復民之貪亂
寧為荼毒(賦也)○(復音覆)
良人即聖人廸進之也忍心即愚人顧念復重也貪
亂之民即化於貪戾而作亂者寧何也荼即蓼能殺
物故謂之荼毒也詳見良耜字義民既為亂而王於
良人不求進用至於愚人乃顧念重復使為民害是
不能救民之亂而反荼毒之也貪亂者亂民也所荼
毒者良民也此終前章俾民卒狂自獨俾臧之意
○大風有隧有空大谷(興也)維此良人作為式榖維彼不
順征以中垢(興意)
隧道也大風為大谷所容因可通之道而發則其暴
猛之勢不可遏也以喻不順之人為君所容則亦乘
間而發矣作為行事也式榖猶言以善也即不胥以
榖之反也此不順對良人而言謂貪人之忍心者也
征行也中中所藏也垢汙也言其中藏之汙穢盡發
行之以致害物與大風之暴猛無異也此以下皆言
貪人之不順也
○大風有隧(興也)貪人敗類聽言則對誦言如醉匪用其
良覆俾我悖(興意)
敗類謂欲使人同歸於不善也聽言謂所言與之相
合而肯聽者也彼則喜而對之誦言謂以言誦於其
前而欲強其聽者也彼則如醉而暴亂乘之矣蓋貪
人喜其同而惡其異也我之有善彼不能用而反使
我從其所為是不用其良而覆俾我悖也所謂貪人
之敗類者如此
○嗟爾朋友予豈不知而作如彼飛蟲時亦弋獲既之
隂女反予來赫(賦也)○(隂音蔭)
朋友即指貪人飛蟲猶言羽蟲指鳥而言予豈不知
而作謂知其不合必不聽從而亦有言也蓋如鳥之
飛過或亦有時弋獲則庶幾其有偶中耳本以善言
蔭覆而反加怒於我其威赫然則中垢盡行矣亦上
章誦言如醉之意也此章言貪人但欲敗類而不足
與言善也
○民之罔極職凉善背為民不利如云不克民之回遹
職競用力(賦也)○(背音悖後凡反悖之背並同)
民之罔極謂為亂者之不止也凉薄也謂其心主於
刻薄寡恩而仁厚之言則背之不疑也不利者有害
於民也如不克者謂用力之強必欲勝也無德及民
而力行害民之事是教民使為亂也然則民之回遹
豈非貪人用力強者為之主哉回遹即罔極之邪行
也此章言其寡恩背正而導民為亂也所謂生厲階
而為梗者如此
○民之未戾職盗為寇凉曰不可覆背善詈雖曰匪予
既作爾歌(賦也)
未戾者謂未有所至之處即所謂民之罔極也職盗
為寇言盗臣為攘寇之行以導民為亂也凉曰不可
以其凉薄為不可此夲善意即所謂既之隂女也善
詈者工於罵也大聲以罵即所謂反予來赫也匪予
者言彼欲自餙非己罪也然我既作歌則其罪欲辭
而不得矣此章申言上二章之意以直指夷公之致
亂其罪不能自解也
桑柔十六章八章章八句八章章六句
雲漢
經旨曰此述宣王憂旱之詩也古序以為仍叔美宣
王則朱子未敢必其為仍叔作也然亦意其傳授或
有所自來耳
倬彼雲漢昭回于天王曰於乎何辜今之人天降喪亂
饑饉薦臻靡神不舉靡愛斯牲圭璧既卒寧莫我聽(賦也)
倬大也雲漢天河也昭明回轉也天河明未雨之候
也薦與荐通薦臻謂連年旱也靡神不舉所謂國有
凶荒則索鬼神而祭之也牲以祭神圭璧以禮神也
此章言旱甚而禱不應也
○旱既大甚藴隆蟲蟲不殄禋祀自郊徂宫上下奠瘞
靡神不宗后稷不克上帝不臨耗斁下土寧丁我躬(賦也)
○(斁丁故反)
藴畜隆盛也蟲蟲熱氣熏人也郊者祀天地也宫者
宗廟也在上曰奠謂置於地在下曰瘞謂埋於土皆
指事神禮物牲玉之類宗尊也禋祀兼天神地祗人
鬼故曰靡神不宗也臨饗斁敗丁當也丁我躬夲何
辜今之人而言此申上章之意以見禱之所以不應
也華谷嚴氏曰在宫之神莫尊於后稷非不臨顧我
而力不足以勝旱災在郊之神莫尊於上帝力足以
勝旱災而不肻臨顧我皆以耗敗下土也
○旱既大甚則不可推兢兢業業如霆如雷周餘黎民
靡有孑遺昊天上帝則不我遺胡不相畏先祖于摧(賦也)
○(推土雷反)
推去也不可推者謂后稷不克上帝不臨而無由去
旱也孑者孑然獨立之貌旱甚則周民亂後之所餘
者將無一人可遺矣民無遺則我無所依是即天不
我遺也先祖之業以得民而成無民則先祖之業亦
摧落矣安可不畏所以兢業如雷霆而憂旱者此也
此章言旱甚民亡而大命將去為可畏也
○旱既大甚則不可沮赫赫炎炎云我無所大命近止
靡瞻靡顧羣公先正則不我助父母先祖胡寧忍予(賦也)
沮止也不可沮即不可推之意赫赫旱氣炎炎熱氣
也云我無所謂措身無所即不我遺也止猶終也近
止言國運不久將終非謂死將至也靡瞻靡顧者謂
無所仰望也羣公古之上公勾龍后稷之類也先正
先世為官之正人即月令所謂雩祭百辟卿士之有
益於民者也彼既力不能助固無望其必助矣父母
先祖乃至親者豈可忍之而不我救乎所謂靡瞻顧
者如此胡寧寧也亦何字意此章言鬼神不佑而國
之大命乃必傾也
○旱既大甚滌滌山川旱魃為虐如惔如焚我心憚暑
憂心如熏群公先正則不我聞昊天上帝寧俾我遯(賦也)
滌滌言山無木川無水如滌而除之也魃旱神也山
川既滌滌矣而旱魃猶為虐見旱之不止也惔燎之
也憚暑者畏旱之為虐也憚暑故憂心如熏遯者措
身無所而欲逃避無可奈何之辭也謂昊天上帝亦
哀閔下民者何為使我遯逃無所乎盖即云我無所
之意上章呼父母而告之此章則呼天而告之迫切
之情也大抵此詩之意皆本呼天呼父母而言或合
或分皆致其丁寧反覆云耳
○旱既大甚黽勉畏去胡寧瘨我以旱㦧不知其故祈
年孔夙方社不莫昊天上帝則不我虞敬恭明神宜無
悔怒(賦也)
黽勉畏去謂民責在我勉於濟難雖欲遯逃而不能
去也瘨病㦧痛也謂旱之瘨我痛於心而不知其得
罪之故也祈年即月令所謂孟春祈榖于上帝孟冬
祈來年于天宗也孟春建寅之月孟冬建亥之月也
夙早祈之於未田之前也方社即小雅甫田之社方
但彼言省方之合祭此則春祈社秋報方之分祭耳
於禮無失則合於天而無所虞度於我故曰昊天上
帝則不我虞蓋事天敬神已皆盡於心無可悔神必
不怒則致旱之故不在此矣所以黽勉畏去而必欲
求其故也
○旱既大甚散無友紀鞫哉庶正疚哉冢宰趣馬師氏
膳夫左右靡人不周無不能止瞻卭昊天云如何里(賦也)
○(卭音仰後凢瞻仰之卬並同)
友謂群臣人君為四方之綱羣臣各有統紀庶官必
屬於長此禮之常也今以旱荒之急各司祈禱賑救
之事故分散而無友紀也鞫窮疚病皆以救旱之勞
瘁言非以其困於食也庶正者在庶位之正人而冢
宰則庶官之長也趣馬師氏膳夫並見十月之交字
義左右近御與趣馬師氏膳夫同為王之親臣然自
冢宰而下則皆庶正也冢宰正百官各脩其職親臣
侍天子不䁥於私無分於職之崇卑皆勤救旱之事
不以不能而自止所謂靡人不周也人人皆病力竭
智窮故謂之鞫里爾雅作悝憂也言當如何以為憂
乎蓋恐憂民之未至也此章言救旱憂民之實政以
終上章㦧不知故之意
○瞻卬昊天有嘒其星大夫君子昭假無贏大命近止
無棄爾成何求為我以戾庶正瞻卬昊天曷惠其寧(賦也)
○(假音格後凢昭假奏假之假並同)
嘒明貌衆星嘒然未有雨徵也大夫君子即庶正也
假至贏餘也言竭其救災之力所以昭事而感假之
者無所不盡故曰無贏爾成謂假天之成功也因旱
之不止而不黽勉以求天之必應則棄爾成矣戾罪
也棄其成而自怠則有為我之私是自取戾也寧安
也惟天惠之以雨乃可安寧耳故望昊天而曰曷惠
其寧此章勉群臣救災之不怠也觀此章之言真有
弗得弗措之意非其有愛民之誠而能然乎
雲漢八章章八句
崧高
經旨曰申伯自申遷謝宣王之所改封也謝近於荆
而荆與徐連舊嘗表裏為江淮諸國之患以申伯文
武才全使為州牧以鎮撫南國耳穆王以降周德浸
衰至於厲王失道滋甚江淮上下荆徐並興宣王命
將以伐荆而蠻荆威自將以伐徐而淮夷服於是使
召虎疆理江漢申在漢陽因使虎徹謝土田以築城
定宅焉謝荆徐之要衝也其扼吭之慮遠矣申伯行
而尹吉甫作此詩以送之朋友相送之詩當為小雅
崧高維嶽駿極于天維嶽降神生甫及申維申及甫維
周之翰四國于蕃四方于宣(賦也)
山大而高曰崧嶽山之尊者東岱南衡西華北恒是
也甫申皆姜姓國此詩本詠申伯而併及甫侯者以
其皆賢而為四岳之後四岳緫領方嶽奉嶽神之祀
故推本申伯之生由嶽降神而併及於甫也甫申非
名字也以其為宣王時賢諸侯而皆以賢入為卿士
故特舉二國之名而稱之耳其地詳見王風揚之水
蕃謂扞蔽其患難也宣謂宣布其德澤也此章言申
伯之生不偶然也
○亹亹申伯王纉之事于邑于謝南國是式王命召伯
定申伯之宅登是南邦世執其功(賦也)
申本侯爵而稱伯者為州牧也纉謂使之繼四岳之
事也邑者臨川王氏以為國之所都亦曰邑也孔氏
曰申伯先受封於申國近於謝今命為州牧故改邑
於謝是也謝即今信陽州在周之南王命召伯者召
虎方為陜東諸侯之長而在江漢之滸也式使諸侯
以為法也登進也申伯以諸侯而升為州牧加地進
律之賞也此章言宣王為申伯定宅欲使世世長為
牧也
○王命申伯式是南邦因是謝人以作爾庸王命召伯
徹申伯土田王命傅御遷其私人(賦也)
庸城也因謝以作城所以衛謝人非謂因謝人之力
也觀黍苖任輦車牛徒御師旅皆發自京師則亦不
勞謝人如燕師之城韓不勞韓人矣徹什一之法也
厲王之後徹法漸廢故使召伯正之傅御謂申伯傅
相及治事之臣也私人家人就國而出至謝也據鄭
氏則謂申伯以諸侯入為周之卿士故自京師而遷
也此章言宣王欲申伯為法南邦而為之圖久安之
計也蓋即上章定宅之意
○申伯之功召伯是營有俶其城寢廟既成既成藐藐
王錫申伯四牡蹻蹻鉤膺濯濯(賦也)
功謂營建之功俶始作之也藐藐深貌蹻蹻舉足行
高見其壯也鉤膺詳見韓奕字義濯濯鮮明貌此章
言營謝既成而始命申伯以往不以工役累其心也
○王遣申伯路車乘馬我圖爾居莫如南土錫爾介圭
以作爾寳往近王舅南土是保(賦也)○(近音記)
路車乘馬夲上章四牡鉤膺而言莫如南土非為土
地之美謂南邦望治之切而易於肇基業也介圭長
尺二寸以其為州牧而賜之近語辭王舅者宣王乃
申伯之姊姜氏所生也此章命申伯就國之辭也
○申伯信邁王餞于郿申伯還南謝于誠歸王命召伯
徹申伯土疆以峙其粻式遄其行(賦也)
郿岐周近邑在今鳳翔府郿縣北一十五里渭水之
北不近鎬京王餞于郿見申伯以卿士在京師而從
王至岐周蓋先已在鎬冊命於文武之廟而至此始
餞别耳還南自郿還經於鎬而南至於謝也曰信邁
曰誠歸見其初之數留而至此行始决也峙積粻糧
遄速也此章言謝城疆理正則糧餉備而後申伯得
以决於速行見宣王親親之周而繾綣之至也觀申
伯至此方行則其事可以需遲而當在荆徐既服之
後矣
○申伯番番既入于謝徒御嘽嘽周邦咸喜戎有良翰
不顯申伯王之元舅文武是憲(賦也)○(番音波)
番番耆艾貌嘽嘽詳見四牡字義周邦周人也戎汝
也前言亹亹此言不顯則其功之不已德之不顯幾
於文王矣文武是憲言其文武之德足以為法也見
申伯之德為時所重而真足以為維周之翰也
○申伯之德柔惠且直揉此萬邦聞于四國吉甫作誦
其詩孔碩其風肆好以贈申伯(賦也)
柔和惠順也揉柔曲而使直不急迫也誦工師所誦
之誦也肆大也柔惠而且直文武之德也孔碩言所
係者大也肆好言其足以感人也此申言申伯文武
之德能感人心者以結之
崧高八章章八句
宣王命申伯居謝夲為扼荆徐之衝而其地
在豫州蓋豫州之牧也然以召穆公望重分
治陜東為東方諸侯之長而方疆理江漢之
間故先遣營謝以張申伯之賢而吉甫又作
詩以述王用申伯之意所以為先聲者至矣
此詩當在黍苖之後○按申伯本侯爵而封
以謝則為州牧故稱伯耳與韓奕謂韓侯因
以其伯同州牧之上則有方伯以統領之州
牧者即所謂連帥也唐虞十二州則為十二
牧夏九州則為九牧至周因之商亦九州而
王制乃謂八州八伯蓋臆說也鄭氏遂傳會
之以為商制王畿之内不設伯此何禮乎方
伯則唐虞之四岳商之二伯也觀文王為西
伯有西伯則有東伯殷都於東東伯之治自
畿内始而西伯之治在西東西由此分矣若
周則陜以西周公主之陜以東召公主之周
都於西則陜西夲畿内也而諸侯之附近者
亦兼統焉若陜東則盡統於東伯矣故書康
王之誥言太保率西方諸侯入應門左畢公
率東方諸侯入應門右固分陜之舊也此非
商之遺制歟古之牧伯皆以賢諸侯之有功
德而係人望者為之故使其子孫世世纉之
而召穆公猶仍康公之職也故曰召公是似
及命申伯世執其功如以韓侯為伯而曰纉
戎祖考也至於四月所謂滔滔江漢南國之
紀而曰先祖匪人胡寧忍予亦以州牧纉祖
功者言也但其時待賢者之子孫已薄故云
然耳申伯之牧在豫州韓侯之牧在雍州而
紀江漢者荆州之牧也又下泉有郇伯者則
兖州之牧也可見九州之皆有牧而召穆公
之疆理江漢則方伯之兼統東方者與州牧
不同矣故周禮大宗伯曰八命作牧九命作
伯其差如此然既為州牧則亦得稱伯矣曲
禮九州之長入天子之國曰牧蓋言其自稱
云耳
烝民
經旨曰宣王命仲山甫築城于齊而尹吉甫作詩以
送之也朋友送行之詩當為小雅城齊夲宣王時事
而史記以為齊獻公元年徙薄姑都治臨菑則當與
夷王同時其不足據明矣但天子使大臣往城必非
小故意者徙治臨菑即宣王時事當時必有大患而
當遷者故宣王特重其事如此而史失其傳後遂無
所考證歟
天生烝民有物有則民之秉彛好是懿德天監有周昭
假于下保兹天子生仲山甫(賦也)
烝衆也則一定不可易之常法也秉執彛常懿美保
佑也仲字山甫名樊侯之入相者也此言仲山甫之
生鍾秀異於凡民而不偶然也
○仲山甫之德柔嘉維則令儀令色小心翼翼古訓是
式威儀是力天子是若明命使賦(賦也)
嘉美也儀威儀也色顔色也式法若順賦布也令儀
令色即柔嘉也小心翼翼即維則也威儀即令儀令
色而式古訓以力行威儀是其工夫之實也故能忠
順天子使之布明命也此章言仲山甫之德
○王命仲山甫式是百辟纉戎祖考王躬是保出納王
命王之喉舌賦政于外四方爰發(賦也)
式是百辟冢宰之職也所謂外則緫領諸侯也王躬
是保太保之職也蓋其先世嘗為之故曰纉戎祖考
今則以冢宰兼之所謂内則輔相君德也出納王命
謂奉行王命而還報之不使有壅是為喉舌以代王
之言也而言不苟於出可知矣此與龍作納言之官
而以出納王命為專職者不同所謂典司政本也賦
政以經營四方之事而發之使應所謂出則經營四
方也此章言仲山甫之職所係之重如此所謂明命
使賦也
○肅肅王命仲山甫將之邦國若否仲山甫明之既明
且哲以保其身夙夜匪解以事一人(賦也)
肅肅嚴敬也將奉行也上章言王命之所賦而此則
言仲山甫奉行之肅肅也邦國順與不順而能明之
謂明於人心之向背也哲謂細微曲折無不明也如
此則處之曲當不至僨事而能保身即夙夜匪解以
事一人也此章言仲山甫能盡職而王命是若也
○人亦有言柔則茹之剛則吐之維仲山甫柔亦不茹
剛亦不吐不侮矜寡不畏彊禦(賦也)○(矜音鰥)
茹吞㗖之名柔茹剛吐猶言欺善怕惡也不侮矜寡
則柔不茹矣不畏彊禦則剛不吐矣此承上章言仲
山甫德性中和好惡能合人心也蓋必城齊之役關
於國家大事恐人心不一故特遣有德重臣往經營
之惟其處置得宜而後為能奉行王命也
○人亦有言德輶如毛民鮮克舉之我儀圖之維仲山
甫舉之愛莫助之衮職有闕維仲山甫補之(賦也)
輶輕也儀圖酌事理之宜而謀之也愛莫助之者能
舉在彼非我所能與於助也衮職者不敢斥王之言
也天子服龍衮故以衮為王之職也衮職闕專為保
王躬而發言王躬夲頼仲山甫以保之也以起下章
欲其遄歸之意
○仲山甫出祖四牡業業征夫捷捷每懷靡及四牡彭
彭八鸞鏘鏘王命仲山甫城彼東方(賦也)
祖詳見泉水字義業業以行為事也捷捷行之疾也
東方齊也此章言仲山甫承王命城齊而惟恐其不
及也有所不及則不能遄歸矣
○四牡騤騤八鸞喈喈仲山甫徂齊式遄其歸吉甫作
誦穆如清風仲山甫永懷以慰其心(賦也)
永懷者心在王躬而不忘也故勸之遄歸以慰其心
此章言仲山甫夲以保王躬為急不得已而有城齊
之行也
烝民八章章八句
韓奕
經旨曰韓侯初立來朝命之為州牧而歸詩人作此
以送之蓋小雅也序以為尹吉甫美宣王則辯說固
謂其未有據矣
奕奕梁山維禹甸之有倬其道韓侯受命王親命之纉
戎祖考無廢朕命夙夜匪解虔共爾位朕命不易榦不
庭方以佐戎辟(賦也)
奕奕大而疊也梁山韓鎮在禹貢雍州之域甸治也
禹平水土使梁山之野皆得成田而貢賦於天子也
韓武王子所封之國在梁山西北夲侯爵其後為北
邊州牧厲王之時諸侯背侮韓雖禹甸亦必不通至
宣王脩政諸侯皆朝故追言禹時道之倬然大者以
起之也受命者即位除喪以士服入見天子而聽命
也戎汝也蓋其先祖世為州牧有功而欲其夙夜虔
共務脩職業以繼祖考之緒也易改也言其能繼祖
考則我不易其命仍使為州牧也不庭方謂不來庭
之國也辟君也王自謂為汝君也此又申說上文之
意有不來庭之方國則使作楨榦而正之以王命討
不庭而佐天子也如此然後謂之無棄王命此章言
宣王命韓侯脩祖職也
○四牡奕奕孔脩且張韓侯入覲以其介圭入覲于王
王錫韓侯淑旂綏章簟茀錯衡玄衮赤舄鉤膺鏤錫鞹
鞃淺幭鞗革金厄(賦也)
脩長也張腹榦肥大也覲者諸侯朝天子之通名介
圭詳見崧高字義夲韓之先祖為州牧而受賜於王
者故韓侯以之入覲也初朝夲士服見而以介圭者
即虞書輯五瑞之意也淑旂綏章旗飾也簟茀錯衡
車飾也玄衮赤舄服飾也鉤膺鏤錫馬飾也鞹鞃淺
幭所以施於車者鞗革金厄所以施於馬者備言所
錫如此所以表其見重於天子也此章言韓侯入覲
而宣王錫以車服之隆也
○韓侯出祖出宿于屠顯父餞之清酒百壺其殽維何
炰鼈鮮魚其蓛維何維筍及蒲其贈維何乘馬路車籩
豆有且侯氏燕胥(賦也)○(且音苴)
祖而餞餞而宿此出行之序今序宿於餞前者欲備
言餞飲之禮故先以宿終祖義耳顯父者朝廷執政
之臣故王命之出餞以致慇懃也清酒美酒之通名
詳見信南山字義清酒至於百壺欲其徧及於衆也
鼈魚筍蒲非謂以薄示儉蓋以珍美之味加豆欲賓
之盡歡也乘馬路車以致私禮者顯父必千乘之家
故有車馬之贈如渭陽之贈路車乘黃也鄭氏謂王
使送以車馬則當言錫言予而不當言贈矣且多貌
與有客詩有萋有且之且同侯氏覲禮諸侯來朝者
之稱指韓侯也胥相也以天子命之餞送非私飲也
故謂之燕此章言韓侯還國而宣王使貴臣餞行以
示隆重也
○韓侯取妻汾王之甥蹶父之子韓侯迎止于蹶之里
百兩彭彭八鸞鏘鏘不顯其光諸娣從之祁祁如雲韓
侯顧之爛其盈門(賦也)
汾王厲王也厲王流于彘在汾水之上故時人以目
王焉蹶父姞姓厲王之壻而為周卿士嘗任將帥者
里里居也蹶里在京師韓侯因入朝之便而親迎也
百兩與鵲巢百兩同謂送車也不顯其光說見大明
諸娣者諸侯一娶九女嫡夫人行則以姪娣從二國
來媵亦以姪娣從不言姪者從略也祁祁舒遲貌如
雲者以其髮美而並進言也盈門者已至韓侯寓邸
之門也此章言貴戚重臣樂以女與韓侯為妻也
○蹶父孔武靡國不到為韓姞相攸莫如韓樂孔樂韓
土川澤訏訏魴鱮甫甫麀鹿噳噳有熊有羆有貓有虎
慶既令居韓姞燕譽(賦也)
蹶父言孔武而靡國不到則見其嘗為將帥而徧歴
諸國者矣韓姞蹶父之子韓侯妻也相攸者擇其可
嫁之所也訏訏甫甫皆大也噳噳與吉日麌麌同貓
似虎而淺毛者爾雅謂之虦貓亦虎類也魴鱮麀鹿
皆可以供食熊羆貓虎皆可以供裘韓地物産之隆
如此他國莫及焉見其先祖能控百蠻而人不敢漁
獵其地故得為樂土也慶喜之溢也令善也蹶父喜
其女有此善居也燕譽謂韓姞之心亦安而稱其得
所也此與上章皆在京邸初昏之言蓋重其先祖之
能盡職以蹶父之相攸者見之所以起下章而欲其
纉戎祖考也
○溥彼韓城燕師所完以先祖受命因時百蠻王錫韓
侯其追其貊奄受北國因以其伯實墉實壑實畆實籍
獻其貔皮赤豹黃羆(賦也)○(燕平聲)
燕北燕國武王封召康公於此康公夲與周公分陜
而治及周公没康公為太保代治周畿兼統陜以西
諸侯而韓其屬國也故康公為之築城如召穆公之
營謝耳非以其為司空而掌營築之事也蓋京師發
兵使從之以完韓城從燕封言故曰燕師所完見其
城之固也先祖受命者嘗受王命為州牧也時是也
以此百蠻頼其控制而命之也追貊北方夷狄之國
即百蠻也奄大也北方蠻夷之長禮當供職貢者皆
其所統故曰有北國也伯者州牧之稱墉城壑塹也
畝田數也籍助法也獻貢獻也貔言其皮則赤豹黃
羆亦皮也謂北夷所有而以之貢獻之物非謂中國
之常貢也蓋欲韓侯因先祖之伯而為北國繕城池
理田税且使之脩職貢也此申首章纉戎祖考之意
韓奕六章章十六句
江漢
經旨曰集傳言宣王命召穆公平淮南之夷而下篇
常武之詩則謂宣王自將以伐淮北之夷也竊意淮
與徐相連則為徐州之地當在淮北海濱而淮南則
楊州之域非徐土也故淮非兩地則亦必非兩征其
必宣王自將由淮北路而召公出淮南為竒兵以相
應歟淮夷既平而王命召虎疆理江漢以南之國重
錫命焉故召虎作此詩以答天子之休命也虎所自
作故稱名君臣之辭也此所以為大雅歟
江漢浮浮武夫滔滔匪安匪遊淮夷來求既出我車既
設我旟匪安匪舒淮夷來鋪(賦也)
召穆公之伐淮夷必自江漢順流而下故所征夲江
淮之地而併漢言之也滔滔順流貌安為自安計也
遊遨遊求求其罪也舒徐緩亦遨遊之意鋪陳其罪
也曰求曰鋪皆問罪之意此章言為討罪而出兵也
○江漢湯湯武夫洸洸經營四方告成于王四方既平
王國庶定時靡有争王心載寧(賦也)
伐淮夷亦經營四方之事也此章言定王國以安王
心也
○江漢之滸王命召虎式辟四方徹我疆土匪疚匪棘
王國來極于疆于理至于南海(賦也)
江漢之滸蓋即二水合流之處在今武昌漢陽之間
疑當時召公治所即武昌也詳見漢廣字義虎召穆
公名厲王之亂荆蠻淮夷並興疆理已失文武之舊
矣故淮夷事畢而欲召虎經理江漢故以江漢之滸
為言亂國平則四方闢矣四方既闢則以徹疆土為
重此非病民也非急衆也蓋什一之法天下之所取
中欲人歸極於王國耳至于南海非曰盡南海而止
當時南海極遠尚未統於周蓋冀望召公之辭也此
章以正疆理為安民之夲亦以見王心之尚文德也
○王命召虎來旬來宣文武受命召公維翰無曰予小
子召公是似肇敏戎公用錫爾祉(賦也)
來來至江漢之滸也旬宣謂徧布王命也召公召康
公奭也小子王自謂也似嗣肇始戎汝公功也召虎
苟能嗣其祖康公脩文武之業以為楨榦者而敏功
復自汝始則我錫爾福矣此章勉穆公之繼先業也
○釐爾圭瓉秬鬯一卣告于文人錫山土田于周受命
自召祖命虎拜稽首天子萬年(賦也)○(稽音啓下章同)
釐賜也文人謂文德之人召公之先祖也屬上句錫
山土田是加以土地非别封也蓋召公已封於燕而
食采於召矣召祖即康公也言錫爾圭瓉及秬鬯一
卣使祭于爾文人之廟而告之鄭氏所謂王賜召虎
以鬯酒使以祭其宗廟告其先祖是也周宗周即鎬
京也宣王常至東都命諸侯故以鎬為周特至此命
召虎者以武王封召康公時在鎬明其世勲之有自
而欲使繼之也召公武王所封而集傳以為受命於
文王之所非矣此章申言錫祉之意而虎以夀考祝
之也
○虎拜稽首對揚王休作召公考天子萬夀明明天子
令聞不已矢其文德洽此四國(賦也)
對答休美也召公謂康公考者成功也成功以文德
言如疆理安民之事是也自召祖命而命之是王作
之使勿墜其成此即所謂王休也對而揚之故祝其
萬夀而欲其陳文德以洽四國之人心也如此則為
令聞不已矣此述召公祝頌之言以見其欲王之尚
德也
江漢六章章八句
宣王中興撥亂反正南征北伐四用大兵采
薇初伐玁狁也及其不服而命尹吉甫南仲
復伐之出車六月再伐也玁狁既平而後方
叔伐荆蠻故采芑言征伐玁狁蠻荆來威荆
蠻既服而後召伯伐淮夷故此詩言江漢浮
浮武夫滔滔若荆蠻方畔則武夫何由可從
江漢而發邪江淮之間向為荆蠻淮夷之亂
先王之疆理幾於盡矣所以專遣召伯經營
之也召康公嘗以此輔佐武王故惓惓使繼
其業可見宣王所重在於文德而非專事武
功者召伯亦以矢文德規之古之明君賢相
豈有他學哉
常武
經旨曰此宣王自將以伐淮北之夷也觀王奮厥武
王曰還歸之言其為自將明矣歐陽氏謂宣王遣將
征之亦不自往不知何所據乎當時雖為淮夷出兵
而挾淮夷以畔亂者實在徐也故省徐土以威之而
淮夷自服矣淮夷亦在徐州之域故緫謂之徐方云
此與江漢夲一事而此當在前焉
赫赫明明王命卿士南仲大祖大師皇父整我六師以
脩我戎既敬既戒惠此南國(賦也)○(大祖之大如字)
赫赫威之盛也明明光之顯也以奉行天討言南仲
即出車之南仲也時為卿士以憑翼王之左右者祖
行道之祭也天子之祖故曰大祖大師三公也皇父
氏也說見十月之交但與十月之交所言皇父不同
彼皇父幽王時人在宣王之後世權臣也此皇父則
宣王時人賢臣也時為大師使為大將也整師謂齊
其部伍也脩戎謂治其兵噐也部伍齊則不亂兵噐
治則有威宣王自將故皆係之我敬戒臨事懼而不
敢忽也淮夷之亂除則南國惠矣此章戒皇父先發
兵而使南仲祖道以行也○舊說以南仲為文王時
人而為皇父之太祖則辭甚費而亦不成文義矣
○王謂尹氏命程伯休父左右陳行戒我師旅率彼淮
浦省此徐土不留不處三事就緒(賦也)
策命内史所掌尹吉甫以卿士為之命程伯休父者
命之為司馬司馬六卿之職也上章皇父已為大師
但親命為帥此則策命程伯休父為司馬以副之也
徐為今泗州地在淮水之上淮夷與徐為鄰而徐亦
世與表裏為患觀偃王稱王則可知矣使休父左右
陳行者謂循淮浦以省徐土則戒之以嚴行伍而先
為不可勝因省察徐人之情而開諭之也不留不處
者謂不久留處以擾其民而使三農之事皆得就緒
也此章戒程伯休父先往省諭以安其民也
○赫赫業業有嚴天子王舒保作匪紹匪遊徐方繹騷
震驚徐方如雷如霆徐方震驚(賦也)
赫赫兵威著於外也業業敬畏存於中也赫赫生於
業業故曰有嚴天子嚴即業業也舒徐保安作動也
謂舒徐而安於行靜以制動也紹紏緊也遊遨遊也
匪紹匪遊正申王舒保作之意惟安静故非紏緊惟
保作故非遨遊凡用兵之法以静為主不静則必急
躁無常非有以制動則又遨遊無紀矣惟其用兵有
法如此故徐方聞之自然繹絡騷動而震驚矣如雷
如霆兵威之神也雷霆之作未嘗有意自然時震而
震善用兵者常静至於動時人不可測此徐方所以
震動不遑寧處也此承上章言宣王夲以不殺為心
而其威神武故兵未至而即震驚也
○王奮厥武如震如怒進厥虎臣闞如虓虎鋪敦淮濆
仍執醜虜截彼淮浦王師之所(賦也)
當兵未至時徐方雖已震驚及兵至而猶懷疑不服
故宣王奮武而進兵也如震夲非有震也如怒夲非
有怒也進鼓而進也闞虎怒聲虓虎怒貌鋪布其師
也敦厚集其陳也濆涯也仍執者就而執之也醜衆
也虜者囚繫之名蓋其屈服而見虜也王師所在截
然不可犯所謂先為不可勝以待敵之可勝也此章
言兵整而足以服人也
○王旅嘽嘽如飛如翰如江如漢如山之苞如川之流
緜緜翼翼不測不克濯征徐國(賦也)
揚過曰飛冲舉曰翰飛翰言其奮進之勢疾也江漢
言其分合之勢長也山苞言其固而不可動也川流
言其行而不可禦也緜緜隊伍之相續也翼翼紀律
之不亂也不測神變不可知也不克常勝不可敵也
濯征徐國徐國雖染淮夷舊惡一征而洗濯之矣謂
其醜虜之已降也此章申言上章之意
○王猶允塞徐方既來徐方既同天子之功四方既平
徐方來庭徐方不回王曰還歸(賦也)
猶謀也謀夲於道謀即道矣天子之功以道言也來
庭者朝於王庭也既來庭則回邪之心格矣徐方盡
徐州之境而言也淮夷亦徐州之地徐國既征則一
方皆靖淮夷不必加兵而亦服故王即言歸兵不復
用於他國也此章言宣王以德服人而不窮兵力也
常武六章章八句
常武二字非詩中所有而以名篇夲無意義
得無宣王至是已四用兵似乎常用武者而
後人特立此名以示戒歟
瞻卬
經旨曰此詩正言以刺褒姒之亂邦而欲幽王之知
警也蓋亦小雅
瞻卬昊天則不我惠孔填不寧降此大厲邦靡有定士
民其瘵蟊賊蟊疾靡有夷届罪罟不收靡有夷瘳(賦也)
惠愛也填與桑柔倉兄填兮同厲惡也瘵勞羸之病
也蟊食苗根之蟲以喻䜛邪之人傷殘根夲者賊害
疾病夷平届至瘳愈也君心正則國定國定則民受
福而昊天為能惠矣此章言䜛邪為害使人陷罪無
有已時無所歸咎而歸之於天蓋為褒姒而發也
○人有土田女反有之人有民人女覆奪之此宜無罪
女反收之彼宜有罪女覆說之(賦也)○(說音脱)
覆亦反也收拘說放也有土田奪民人蟊賊之害也
收無罪說有罪罪罟之害也此承上章而申言其意
○哲夫成城哲婦傾城懿厥哲婦為梟為鴟婦有長舌
維厲之階亂匪降自天生自婦人匪教匪誨時維婦寺
(賦也)
哲知也哲夫成城言賢君之能自立基業者也哲婦
非謂其必傾城也但以褒姒言耳蓋其智夲哲亦懿
德也然一失夲心即為梟為鴟而長舌能言由階進
亂梟鴟之害豈有極哉蓋婦人之賢者其言豈無教
誨之益惟其夲心亡而口舌利則顛倒是非興䜛害
正遂與小人相合朋比為姦其言不足以導人為善
而皆厲階故曰匪教匪誨時維婦寺上言婦人之禍
而兼及寺人者正見其與小人合黨而哲德為所昏
耳此章指言婦人之為害而長舌之言不可聽也
○鞫人忮忒譖始竟背豈曰不極伊胡為慝如賈三倍
君子是識婦無公事休其蠶織(賦也)
鞫窮忮害忒變譖䜛竟終慝惡也賈居貨者也三倍
獲利之多也鞫人能以智辯窮人其口能抑人以辯
言而其心則為害為變故謂之忮忒也以此加於王
則王亦不能辯矣譖始者始惡其人而譖之於王也
及以利合則又為解於王而竟背前言矣此正所謂
忮忒也如此欺罔其惡豈為不極哉何為尚復為慝
而無所忌乎盖其事以賄成所取於人之利如賈三
倍無如此之多者而王亦明知其如此也君子指王
言王雖知之而故縱之此其所以惡雖極而猶敢於
為慝也故朝廷之公事雖非婦人所宜預而蠶事不
足以獲利則寧棄之而圖公事也此章言婦人貪利
亂國政而王不能制也
○天何以刺何神不富舍爾介狄維予胥忌不弔不祥
威儀不類人之云亡邦國殄瘁(賦也)
刺責也天亦以為責也富福也神不畀之福也即人
心之歸怨者是也介大也介狄猶言女戎指褒姒言
謂禍不在戎狄而在婦人也忌疾弔恤也不祥即介
狄也苟以不祥為恤則必脩身而威儀不得不謹矣
蓋褒姒之禍甚於介狄當以為忌而王乃舍而不忌
反以予之正言相忌忌正人則賢者亡去矣邦國豈
不殄瘁哉此章言聽婦人則賢者去而國必亡也
○天之降罔維其優矣人之云亡心之憂矣天之降罔
維其幾矣人之云亡心之悲矣(賦也)
罔即首章所謂罪罟也罔優則投之者多罔幾則入
之者近人之云亡蓋以此也此申上章之意
○觱沸檻泉維其深矣(興也)心之憂矣寧自今矣不自我
先不自我後藐藐昊天無不克鞏無忝皇祖式救爾後
(興意)
觱沸泉湧貌檻泉泉上出者檻泉深則出必湧猶心
憂久則慮必長况適當我身而能忘於懷乎鞏固也
言天之常定也無可奈何則望天意轉回以復其常
定之體而使王改過以裕其後也其忠愛之心亦惓
惓矣
瞻卬七章三章章十句四章章八句
召旻
經旨曰幽王任用小人以致饑饉百姓流亡而國勢
日削詩人痛之故作此詩欲警王用君子也
旻天疾威天篤降喪瘨我饑饉民卒流亡我居圉卒荒
(賦也)
降喪謂降以饑饉之禍即疾威也瘨病也居國中也
圉邊陲也言自近至遠無不盡荒廢也以國事為己
事故曰我居圉也此章言歲饑民散而無可愬則歸
禍於天而已
○天降罪罟蟊賊内訌昏椓靡共潰潰回遹實靖夷我
邦(賦也)
天降罪罟謂小人為害䧟人以罪即前篇天之降罔
也蟊為害禾之賊以比小人之害物訌亦潰也内訌
者禍敗自内出也昏椓靡共昏迷以為椓害之事而
略無虔恭之心此所謂蟊賊也潰壞爛也潰潰即内
訌也回遹邪僻也潰潰正邪僻之害也如此之人使
之治國以求靖夷安得不亂此章言致亂之由在小
人也
○臯臯訿訿曾不知其玷兢兢業業孔填不寧我位孔
貶(賦也)
臯臯深曲之狀訿訿毁謗之意小人情狀如此王曾
不知其玷缺也兢兢業業敬畏之心也與靡共正相
反填實也言常存敬畏憂至積實不散而不肯自安
寧也乃不能保其位而見貶黜以小人用而君子不
得進也此申上章言致亂之由
○如彼歲旱草不潰茂如彼棲苴我相此邦無不潰止
(賦也)
潰亦自中壞出之意與前章潰潰同潰止者不至於
潰不止也歲旱則草之茂者皆潰壊如水中浮草棲
於木上也此章言民卒流亡之意
○維昔之富不如時維今之疚不如兹彼䟽斯粺胡不
自替職兄斯引(賦也)○(兄音况下章同)
昔以民富時言也今時則民窮而疚矣兹則以今時
益疚之日而言也䟽與麤同彼䟽斯粺毛氏謂彼宜
食䟽今反食精粺是也盖糲䟽粺精各有其分宜䟽
而精猶以小人而乘君子之噐也乃冐濫居之而不
自替已為過矣况為君者可為之主而引長之乎兄
與况同此章言民窮之甚而小人不可引進也
○池之竭矣不云自頻泉之竭矣不云自中(比也)溥斯害
矣職兄斯弘不烖我躬(賦也)
自頻謂頻流而所泄者多也自中謂中乾而所出者
少也以比民財用之無節而生之無源也此則小人
為害之溥也况可為之主而弘大之乎弘小人則國
亂而烖及於我矣此章申言小人之不可用也
○昔先王受命有如召公日辟國百里今也日蹙國百
里於乎哀哉維今之人不尚有舊(賦也)
先王指武王召公謂召康公康公輔佐武王在文王
時猶未用也舊說以先王為文武誤矣此章戒幽王
當用舊臣也
召旻七章四章章五句三章章七句
詩說解頤正釋卷二十五
