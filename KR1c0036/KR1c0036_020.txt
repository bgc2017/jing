詩說解頥正釋卷十八明季本撰
祈父
經旨曰祈當作圻毛氏以為職掌封圻之兵者得之
但即以為司馬則恐未然春秋時宋有司馬司城二
官則圻父當為司城之類歟盖京師之兵有二有守
宫城之内者宿衛之兵也謂之禁軍有守京城之内
者巡徼之兵也謂之京軍以漢制考之宫城之兵衛
尉所掌京城之兵中尉所掌各有專官在周則宫正
掌宫城而圻父者其必專掌京城之兵而司馬則又
緫理軍政者乎古者禁兵不出以重宫衛故也京城
之兵則可調用正圻父之所掌者而王之爪牙則禁
兵也圻父則調發遠征使之久役故後者怨而作此
詩也發兵而及於禁旅則軍政之廢已甚世道又下
降矣當為王風
祈父予王之爪牙胡轉予于恤靡所止居(賦也)○(父音甫後凡姓)
(名如皇父家父之類並同)
鳥用爪獸用牙以防衛王之爪牙以鳥獸為喻也轉
移也
○祈父予王之爪士胡轉予于恤靡所底止(賦也)
爪士爪牙之士也底至也
○祈父亶不聰胡轉予于恤有母之尸饔(賦也)
尸主也饔熟食也言不得奉養而反使母主勞苦之
事也
祈父三章章四句
按此詩以下自白駒以至無羊凡六篇序皆
以為刺宣王也毛鄭後儒皆祖其說竊意宣
王之學聖人之學也其政王者之政也其所
用以為將相者南仲吉甫方叔仲山甫申伯
召虎諸賢其所建立皆以德行仁略不雜於
功利觀於出車六月采芑車攻雲漢崧高烝
民江漢常武諸詩遺風所存真皆文武之德
意所謂中興以復先王之舊者豈在於聲色
之可見者哉諸臣固皆格心之學也然傳述
未詳所可考者仲山甫之德最為精密又事
宣王最久其朝夕啟沃必有默成至其晚年
益宜堅固豈至一變無終如序所刺哉大抵
秦漢陋儒好為異論其於賢聖每摘瑕疵如
國語載魯武公以括與戲見宣王仲山甫諫
不聽而卒立戲遂以是為諸侯不睦之本以
理論之諸侯豈得有以子見王之事乎至於
不籍千𤱔喪師南國之事皆非宣王所宜有
而好事者以為侈談亦何怪乎序詩者之不
並緣乎後儒未有能察此者惟朱子疑之而
曰多不可考然亦未嘗斷其决無此事也夫
一日萬幾事亦安能保其無闕但隨時匡救
即是聖功故吁咈之言唐虞不免何害其為
聖也若終喪厥德如兩截人則聖學必不至
此耳聖人之德將為萬世法程妄加訾議使
人懷不信之心其害教不小矣故特叙而論
之
白駒
經旨曰此詩不知何人所作但其辭則似在位之臣
以賢者欲去不可留而不欲其終絶也賢者之去無
以考其所因豈聞所聞而來見所見而去者歟然留
之者則出於至愛耳群臣面留賢者則亦當為小雅
矣
皎皎白駒食我場苖縶之維之以永今朝所謂伊人於
焉逍遥(賦也)
皎皎㓗白也場蓋舍傍積聚之區非以築場圃者言
也榖之始生曰苖縶絆其足維繫其靷永久也伊人
指賢者逍遥言但得其遊息耳非能拘束也
○皎皎白駒食我場藿縶之維之以永今夕所謂伊人
於焉嘉客(賦也)
藿豆葉也嘉客言非有職守可拘也○此二章言賢
者至於國中其白駒之所食者乃苖藿皆嘉榖也而
不肯留但維縶其駒而得其於此逍遥為客耳
○皎皎白駒賁然來思爾公爾侯逸豫無期慎爾優游
勉爾遁思(賦也)
賁然光彩之貎來謂夲非絶我者欲留則亦可留也
爾公爾侯非謂以官爵許之如横來大者王小者侯
之云也盖謂爾之德夲可以為公為侯而非逸豫之
期也故優游隠遁皆非其宜慎者欲其勿優游也勉
者欲其勿隠遁也盖日月逝矣歲不我與之意而欲
其仕也二思字皆語辭此章嘉其來而勸之仕也
○皎皎白駒在彼空谷生芻一束其人如玉母金玉爾
音而有遐心(賦也)
空谷寂寥無人之所也生芻新刈之草則非苖藿之
嘉榖矣此言賢者不可留而在空谷則白駒但食生
芻一束而賢者安之其人之德瑩然如玉略無瑕疵
我特留之而不可得耳然猶望其嘉言之及也故又
語之曰毋貴重爾之音聲如金玉然而有遠我之心
也其眷望惓惓之意豈因其去而遽已乎
白駒四章章六句
黃鳥
經旨曰民適異國不得其所而作此詩集傳得之矣
但其體似風耳
黃鳥黃鳥無集于榖無啄我粟此邦之人不我肯榖言
旋言歸復我邦族(賦也)
穀木名說見鶴鳴榖善也此以黃鳥自比而戒之以
不可於此居室食粟也
○黃鳥黃鳥無集于桑無啄我梁此邦之人不可與明
言旋言歸復我諸兄(賦也)
不可與明謂不可與之明言被侮也
○黃鳥黃鳥無集于栩無啄我黍此邦之人不可與處
言旋言歸復我諸父(賦也)
栩木名說見鴇羽
黃鳥三章章七句
我行其野
經旨曰世亂賢者適異國依其昏姻而不見收䘏故
作是詩與黃鳥意同當屬國風
我行其野蔽芾其樗昏姻之故言就爾居爾不我畜復
我邦家(賦也)
野所經之野也蔽芾說見甘棠樗詳見七月字義畜
與慉同養也
○我行其野言采其蓫昏姻之故言就爾宿爾不我畜
言歸思復(賦也)
蓫羊蹄菜也野生煮為茹滑美
○我行其野言米其葍不思舊姻求我新特成不以富
亦祗以異(賦也)○(成當作誠)
葍䔰也亦野生可蒸為茹新特新親也○此詩言我
從夲國而來經行於野所蔽芾者樗木而已無嘉樹
也所采食者蓫與葍而已無嘉蔬也以爾昏姻之故
特來相就以其富而可依也則於夲國之舊姻皆不
之思矣然至此乃無收恤我者是其人無特異之行
耳可見人不在於富而在於有異行也如有異行豈
至此哉
我行其野三章章六句
斯干
經旨曰此必武王營鎬京成燕飲以落之而群臣因
有頌禱之辭也當為大雅歐陽氏曰古人成室而落
之必有稱頌禱祝之言如歌於斯哭於斯聚國族於
斯謂之善頌善禱者是矣
秩秩斯干幽幽南山如竹苞矣如松茂矣兄及弟矣式
相好矣無相猶矣(賦也)
干水涯也南山長樂劉氏以為鎬京之陽終南之山
者是已鎬京臨大水對終南以此知為武王營鎬也
苞叢生而固也言作室之地臨水涯則秩然整齊對
南山則幽然深遠以植根基則根基固而如竹之苞
以長枝葉則枝葉繁而如松之茂此言其地之善未
及作室也兄弟者人君繼世而立多疑忌其兄弟則
有不得室家君王者矣此與蓼蕭宜兄宜弟意同但
此為頌禱而發耳盖欲其和於一家以立垂裕之夲
也猶謀也
○似續妣祖築室百堵西南其戶爰居爰處爰笑爰語
(賦也)
似嗣也妣祖南豐曾氏以為姜嫄后稷者是也西南
云者必鎬京之室木因地勢而西南向也否則言西
南而不言東北亦無謂矣居處說見擊鼔此章緫言
築室之事將以久居而嗣先祖之業也
○約之閣閣椓之槖槖風雨攸除鳥鼠攸去君子攸芋
(賦也)
約束板也閣閣上下相乘也椓築也槖槖杵聲也此
章言墙垣之固也毛氏曰芋大也曹氏曰居於其間
心廣體胖是以大也
○如跂斯翼如矢斯棘如鳥斯革如翬斯飛君子攸躋
(賦也)
跂竦立也人竦敬則如鳥舒翼也棘急矢行緩則枉
急則直也革變謂鳥之悚顧也翬雉也此章言其堂
之美也躋升也升以聽事也此盖路寝君日出眡朝
退適路寝聽政即其所也
○殖殖其庭有覺其楹噲噲其正&KR0938;&KR0938;其冥君子攸寧
(賦也)
此章言其室之美也盖寝室在路寢之後者也君既
眡朝聽政使人眡大夫退然後適小寢釋服即其所
也故孔氏以庭為宫寢之前庭廬陵李氏謂堂下至
門謂之庭則以路寢言非攸寧之意矣殖殖平正也
覺古訓為大為直殊無意義盖高峻而可見之意故
孔氏亦謂宫寢之楹柱是也正對偏而言則正是内
寢之寬明處故曰噲噲冥是奥窔之間幽隠處故曰
噦噦藍田吕氏以正為正寢亦非也臨川王氏曰噲
噲其正則知噦噦其冥是偏也噦噦其冥則知噲噲
其正是明也
○下莞上簟乃安斯寢乃寢乃興乃占我夢吉夢維何
維熊維羆維虺維蛇(賦也)
此章因居室而祝其有夢兆以開子孫之祥也安斯
寢即上章所謂攸寧也
○大人占之維熊維羆男子之祥維虺維蛇女子之祥
(賦也)
大人占夢之官也人之精神與天地隂陽流通晝之
所為常感於夢故設官以占之熊羆陽物在山彊力
壮毅男子之祥也虺蛇隂物穴居柔弱隠伏女子之
祥也此言大人占夢而告志也
○乃生男子載寢之牀載衣之裳載弄之璋其泣喤喤
朱芾斯皇室家君王(賦也)
此章祝其生男子之祥也寢之牀尊之也衣之裳備
盛服也半圭曰璋以行禮之璋玉言非祼宗廟之璋
瓉也喤喤聲之大亦吉徵也朱芾者天子純朱諸侯
黃朱皆謂之朱詳見車攻字義室家君王謂服朱芾
而有室有家以為君為王也
○乃生女子載寢之地載衣之裼載弄之瓦無非無儀
唯酒食是議無父母貽罹(賦也)
此章祝其生女子之祥也寢之地卑之也裼褓也今
之縳兒被也衣之褓即其在身者而無所加也瓦黃
東發以為覆膝以索麻線之瓦非磚也於義為近不
違君子之命故曰無非不專君子之事故曰無儀唯
酒食是議而無貽父母之憂即易所謂無攸遂在中
饋貞吉也
斯干九章四章章七句五章章五句
無羊
經旨曰賢者隠於牧人而牧事有成其夢兆亦關國
家之富庶故君子美之而作此詩也然則斯人其百
里奚爵禄不入於心而飯牛牛肥之儔歟
誰謂爾無羊三百維羣誰謂爾無牛九十其犉爾羊來
思其角濈濈爾牛來思其耳濕濕(賦也)
爾指牧人犉與醇同牛之一色成體者謂之犉獸三
為群羊以三百為群言其群之多也牛之犉者九十
非犉者尚多也臨川王氏曰濈濈和也羊以善觸為
患故言其和謂聚而不相觸也濕濕潤澤也牛病則
耳燥安則潤澤也愚謂無羊無牛者其心不知有羊
牛也故人以此謂之此章言牧事之成而牛羊衆多
也
○或降于阿或飲于池或寢或訛爾牧來思何蓑何笠
或負其餱三十維物爾牲則具(賦也)
訛動也荷蓑笠以為備賫乾糧以隨行盖從牛羊之
所適也三十維物謂齊其色而别之凡為色者三十
也爾牲則具用無不周也此言善牧而牛羊衆多也
○爾牧來思以薪以蒸以雌以雄爾羊來思矜矜兢兢
不騫不崩麾之以肱畢來既升(賦也)
麤曰薪細曰蒸薪蒸者牧人閒暇則就牧地采之暮
則以之來歸也雌雄者當歸之際辨畜之雌雄以視
其多寡之數也矜矜堅強貎兢兢畏懼貎騫羸瘦也
崩耗敗也肱臂也升升入於牢也此言牧人暮歸不
勞箠楚而牛羊馴擾從人意也臨川王氏曰言羊得
其性而無耗敗也言羊而不言牛者羊善耗敗故也
言羊不耗敗則牛可知矣
○牧人乃夢衆維魚矣旐維旟矣大人占之衆維魚矣
實維豐年旐維旟矣室家溱溱(賦也)○(大音泰後凡大師大王之類並同)
夢人而乃是魚年歲豐登之祥也夢旐而乃是旟室
家昌盛之兆也大人得是夢而獻之故有此占言牧
人之夢關於國家之富庶也此非托辭乃牧人實有
此夢也盖其人神清氣定能先天地之幾如此此豈
常人哉
無羊四章章八句
節南山
經旨曰此詩家父以尹氏專權致亂而作雖為尹氏
作而亦以告於王也故其卒章直言家父作誦無所
諱也與私言之譏刺者不同矣父者名也告王之言
自宜稱名春秋中凡言父如孔父季孫行父荀林父
之類皆名也家父必家伯之子孫以伯為字則父之
為名信矣家伯用事在幽王之世而家父見於春秋
在桓王之時則尹氏之擅權當在平王之後矣觀十
月之交刺皇父也歴叙家伯番允棷橛楀諸小人而
不及尹氏則幽王時尹氏子孫尚有吉甫遺風未甚
失德也至桓王時兩遣家父過魯篇内所謂駕彼四
牡四牡項領者其必指此而言歟然亦可見家父乃
尹氏之所信用者也家父亦賢臣欲救正尹氏故作
此詩以面折之而因以告王故曰以究王訩使知警
焉亦可以見其忠直矣然實僚友自相規誨之言不
可以為大雅也
節彼南山維石巖巖(興也)赫赫師尹民具爾瞻憂心如惔
不敢戲談國既卒斬何用不監(興意)○(節音截下章同)
節高峻貎巖巖積石貎南山節然而石巖巖以其可
望而不可躋者起興也赫赫顯盛貎師大師尹氏吉
甫之後為大師則三公也惔燔也不敢戲談謂不切
已而閒談以見已之所言實治亂所關欲其必聽非
謂畏其威而不敢言也斬絶監視何用不監謂尹氏
也此章言尹氏係天下之望而不以民憂為已憂也
○節彼南山有實其猗(興也)赫赫師尹不平謂何天方薦
瘥喪亂弘多民言無嘉㦧莫懲嗟(興意)
實以草木遍滿而言猗倚也言南山有巖石而草木
倚於其間則不平也故以起興方者言方來不已也
薦與荐同重也瘥病弘大㦧痛也謂可㦧痛而無懲
創嗟憐之心也此章言尹氏之失人望在於不平也
○尹氏大師維周之氐秉國之均四方是維天子是毗
俾民不迷不弔昊天不宜空我師(賦也)
氐夲均平維持毗輔弔恤也不弔昊天言民之喪亂
不為天所恤也尹氏正宜懲嗟以救遺民不宜使之
盡空也師衆也此章言尹氏不稱重任以申上章之
意
○弗躬弗親庶民弗信弗問弗仕勿罔君子式夷式已
無小人殆𤨏𤨏姻亞則無膴仕(賦也)
仕謂官使之也罔欺也君子對下文小人言夷平已
止殆危也𤨏𤨏小貎壻之父曰姻兩壻相謂曰亞膴
厚也弗躬弗親委政於小人也故民弗信於君子而
不詢問之不官使之乃以為無可用者是欺罔君子
也尹氏之不平止是任用姻亞小人耳故能平其心
以止小人而去之則國不至於危殆矣平其心以去
小人所謂式夷式已也姻亞無膴仕則小人去矣此
章言尹氏惟用小人所以為不平也
○昊天不傭降此鞠訩昊天不惠降此大戾君子如届
俾民心闋君子如夷惡怒是違(賦也)
傭用力之意鞠窮也訩與匈匈同衆語讙擾亂之象
也惠愛戾乖也天降訩戾謂天生小人禍天下也君
子即上章君子也届至闋息也惡怒謂民之怨惡也
違遠也言用君子而君子至至而平其政則民息而
惡怒遠矣此章言救不平之禍惟在於用君子也
○不弔昊天亂靡有定式月斯生俾民不寧憂心如酲
誰秉國成不自為政卒勞百姓(賦也)
式月斯生言其禍之日進與月俱生也病酒曰酲國
成即國鈞以綱紀法度一成而不可變故謂之國成
不自為政即前章弗躬弗親而委之小人也此章言
守其不平之德則無以救亂盖欲其必改也
○駕彼四牡四牡項領我瞻四方蹙蹙靡所騁(賦也)
項領引領四顧之貎蹙蹙縮小之貎謂其狹而不能
馳騁也家父嘗奉使於諸侯之國見其窮蹙故言此
以見天下皆亂之意
○方茂爾惡相爾矛矣既夷既懌如相醻矣(賦也)○(相爾之相)
(去聲)
言平時以惡加人視之雖如矛戟及既平心而得人
悅懌則歡然如飲酒之相醻矣見人心易感而舊惡
可改也舊說以為小人喜怒不常則非開導良心之
言矣
○昊天不平我王不寧不懲其心覆怨其正(賦也)
不平者昊天不弔而降之訩戾也王見天意如此則
其心必不自寧欲尹氏之知警也乃復不自懲創其
心則必反怨人之正已者其惡何時而已哉此亦欲
其自反而不責人也
○家父作誦以究王訩式訛爾心以畜萬邦(賦也)
不平之政國家訩亂之所由也故曰以䆒王訩式訛
爾心以尹氏言欲其改也篇内爾字皆指尹氏或以
此為責宣王當改化其心則篇内指切尹氏者皆規
誨之言朋友責善之道自當如此使王知之自足以
警矣何必切責王身哉
節南山十章六章章八句四章章四句
正月
經旨曰幽王暴虐寵愛褒姒而小人依附者皆得以
訛言中傷善類君子之遭讒者無所控愬故作此詩
以發其憂憤不平之情焉然惓惓為國而冀王省悟
亦可謂怨而不怒矣盖在位之臣直言以譏切朝政
非若風人之自叙私情者也
正月繁霜我心憂傷民之訛言亦孔之將念我獨兮憂
心京京哀我小心癙憂以痒(賦也)
正月舊說皆以夏正建巳之月為正陽之月在周正
則為六月也盖夲左傳昭公十七年六月日食所載
大史之說意必古者常以純陽為正而以此稱已月
歟繁多也繁霜者政事嚴急之應戮及無辜故致此
爾憂傷者憂政事之嚴急也訛言者讒言也隨口化
成而無實跡故曰訛言將大也訛言為害足以䧟人
於刑戮人皆憂之而曰我獨者必此人以國家為念
而尤為小人所忌如下章所謂有侮也京京亦大也
小心者雖有憂而不使人知之意即癙憂也鼠病則
憂在穴内人所不知故癙憂謂之幽憂痒病也此章
言國政嚴急而訛言可憂也
○父母生我胡俾我瘉不自我先不自我後好言自口
莠言自口憂心愈愈是以有侮(賦也)
瘉病也莠惡也以莠害嘉榖故借以為惡愈愈益甚
之意好言莠言謂有時言人之善有時言人之惡變
亂無常也以此為憂則與小人不合而為所忌矣故
反見侮侮之者謂加以讒言也此章言已適當訛言
之為害而不能避也
○憂心惸惸念我無禄民之無辜并其臣僕哀我人斯
于何從禄瞻烏爰止于誰之屋(興也)
惸惸獨也即上章獨憂之意無禄不有禄也雖有粟
吾得食諸之謂也為臣僕謂國將亡而見虜也我人
之人言我也無辜之民既同為臣僕我亦將從何所
而可安於食粟乎與上無禄意同無辜之民亦皆并
為臣僕則人無所分别如烏之首尾無異色故以烏
為言非可止之處則不可止故曰于誰之屋此章言
訛言將至亡國而人無所歸也○歐陽氏曰烏巢烏
也當止於林木屋非烏所止也止屋則近偪而將及
禍也餘詳見第五章
○瞻彼巾林侯薪侯蒸(興也)民今方殆視天夢夢既克有
定靡人弗勝有皇上帝伊誰云憎(興意)○(夢音蒙後言夢夢同)
蘇氏曰中林之木莫不摧毁而維薪蒸在焉其殘之
也甚矣此說夲於鄭氏盖林以叢聚得名宜有喬木
而所存者惟薪蒸則可見當時賢者已盡凋落其有
存者則值訛言方殆之時視天夢夢不明使罹於禍
是天之不福善也然豈常理哉盖天夲無憎人之私
但其時未定耳若克有定則能勝人而訛言之人不
能嫁禍矣君無可愬而歸之於天以天言君心也此
因流言方進於殆而望王悔禍之意
○謂山蓋卑為岡為陵(興也)民之訛言寧莫之懲召彼故
老訊之占夢具曰予聖誰知烏之雌雄(興意)
山夲起於平地至卑者也然自一簣而積之則可以
為岡為陵猶訛言之禍不可以為小也其積之大則
成岡陵之高矣故人君不可不懲也但訛言無實能
變亂人之是非使人不可辨盖以其君自聖不聽善
言故耳故耆舊之老可以决事理之得失者也占夢
之官可以决徵兆之吉凶者也凡國有事皆當召之
訊之以審治亂之幾而王與親近之臣皆自以為聖
不聽其言謂從我所為斯已矣故治亂之幾莫先於
君子小人之别而使小人得以讒間君子則於人之
是非皆不能辨如烏之雌雄皆不能知矣此言王之
不能懲訛言也○歐陽氏曰凡禽獸之雌雄多以首
尾毛色不同而别之烏之首尾毛色雌雄不異人所
難别故引以為言
○謂天蓋高不敢不局謂地蓋厚不敢不蹐維號斯言
有倫有脊哀今之人胡為虺蜴(賦也)○(號音豪後几呼號之號並同)
局曲也蹐累足也號長言之也倫序脊理也虺蜴皆
毒螫之蟲也曲身而行懼壓也小步而行懼䧟也此
過為憂懼之言然於時當懼故為有倫脊也此言人
肆訛言之毒雖欲避而不可得也
○瞻彼阪田有菀其特天之扤我如不我克彼求我則
如不我得執我仇仇亦不我力(賦也)
阪田崎嶇嶢崅之處菀茂也特苖之特盛者也扤動
搖臲&KR1142;之意克勝也言天盡力以挫我也盖阪田而
有菀然之特以壅培灌溉之力至耳喻人能加講習
克治之功則無不可入於善也王之初心求我惟恐
不得此其善根也其後為訛言所讒則遂堅執我為
不善而視之如仇仇之又仇故曰仇仇而信我之意
亦不力矣此即所謂天之扤我也王之所以不能成
德而反不如阪田者良以是耳
○心之憂矣如或結之今兹之正胡為厲矣(賦也)燎之方
揚寧或滅之(興也)赫赫宗周褒姒烕之(興意)
正與政同古字通用厲暴惡也此言我之憂心所以
纏結而不可解者以國政暴虐將至滅亡而原其禍
實起於褒姒也盖訛言之人皆倚褒姒而肆惡耳火
田為燎宗周鎬京也烕亦滅也言火勢方楊之際夲
不可撲滅者以興赫赫之宗周亦如火揚之盛也而
褒姒乃以一人烕之盖可傷也時宗周未滅以事理
論之而知其必然耳
○終其永懷又窘陰雨其車既載乃棄爾輔載輸爾載
將伯助予(比也)○(爾載之載才再反下章同)
窘困也隂雨則泥濘而車易䧟也載車所載也輔可
解脫之物如今人縳杖於輻以防輔車也輸隳也輸
載乃棄輔所致將請也伯或者之字也此言思其永
終將有隂雨窘迫之時必有輔為依而後載可不隳
以比平時棄賢而臨難求之則已晚矣
○無棄爾輔員于爾輻屢顧爾僕不輸爾載終踰絶險
曾是不意(比也)
員益也輔所以益輻也僕將車者也屢顧爾僕則非
臨時將伯助予者矣既有輔而又顧僕則載必不輸
而終踰絶險矣曾是之不以為意而能然乎言其嘗
留意於用輔也此覆說上章之意言輔之有益而不
可棄也
○魚在于沼亦匪克樂(比也)潛雖伏矣亦孔之炤憂心慘
慘念國之為虐(賦也)
炤與灼同明也此言禍亂將及而國事可憂也盖禍
亂之幾已獨知之魚夲相忘於江湖在沼則懼有害
故不樂也雖潛伏於沼之深處而其一點懼患之心
亦甚自知也喻君子在亂世雖韜晦亦自知其不能
避禍也慘慘愁戚貎念國之虐見其不為一身之慮
也
○彼有旨酒又有嘉殽洽比其鄰昏姻孔云念我獨兮
憂心慇慇(賦也)○(云音員)
彼指小人殽解骨肉使可食也凡非榖而食曰殽比
親比也云與員同周旋之意慇慇病之隠於心者也
此痛小人之樂其憂也
○佌佌彼有屋蓛蓛方有榖民今之無禄天夭是椓哿
矣富人哀此惸獨(賦也)
佌佌瑣小貎蓛蓛窶陋貎指王所用之小人榖禄夭
禍椓害哿可獨單此言民皆不堪於虐政而窮獨者
尤無告欲王首先哀之也三山李氏曰衰亂之世要
其極貧富俱受其禍言其一時之虐政則富者之財
猶可以勝其求貧者愈不堪也
正月十三章八章章八句五章章六句
此詩憤世嫉邪不避忌諱忠於國而不顧其
身者也自險艱之世言之鮮有不蒙危禍者
矣然而敢於直言如此類者皆得免焉豈非
先王立采詩之官正欲得人憤鬱之情以觀
國政之有闕言雖誹謗而不以為尤故凡情
之不得伸者皆欲因詩而達此文武之澤所
以沒世而不忘也殺諫臣之事至春秋中葉
始有之然後有誹謗之誅矣孔子謂邦無道
危行言孫其有感於此歟史記載厲王使衛
巫監謗得謗者而殺之之事厲王固虐君也
不可以常理論然觀其直言之風久而不絶
未嘗以為懲則史遷所言亦未可盡信也十
月之交以下凡譏切時政者義與此同
十月之交
經旨曰皇父以犬戎方熾患將及之因而作都于向
遷民之富者實之為自安計其築城之役甚大受役
之賢者勞於從事而不免於讒故作此詩以警幽王
也義與前篇同
十月之交朔日辛卯日有食之亦孔之醜彼月而微此
日而微今此下民亦孔之哀(賦也)
十月者周正建酉之月也鄭氏義同惟集傳以為夏
正建亥之月則周人以建子為正不應尊用夏時按
唐志載周幽王六年十月辛夘朔日入蝕限亦不言
建亥也華谷嚴氏引以證建亥之說則誤矣交者日
月交會晦朔之間也上古君德不虧日不常食至中
古始有之故一食即為大變微光弱而不明也月以
隂魄受日光相對不敢亢日故有微時而至於食若
日則衆陽之宗豈宜為隂所掩而微哉以日食起亂
政之端而言下民之罹亂者為可哀也
○日月告凶不用其行四國無政不用其良彼月而食
則維其常此日而食于何不臧(賦也)
日月而不用之者月不避日而干犯之也良謂善人
散而無政政之亂也亂起於不用善人故致日食日
食之變全係於此隂微者臣妾退聽之常不足為異
而日食則為小人用事而不臧矣此申明上章之意
○&KR0974;&KR0974;震電不寧不令百川沸騰山冡萃崩高岸為谷
深谷為陵哀今之人胡憯莫懲(賦也)
&KR0974;&KR0974;光閃貎震電雷震而電也寧安令善也沸湧起
也騰上升也山頂曰冡萃崔嵬也高岸崩䧟故為谷
深谷填塞故為陵憯痛也言隂陽失節雷電震驚山
川崩溢陵谷變遷災異薦臻不但日食而已此追言
日食前事皆由於用小人之故而幽王不能懲也
○皇父卿士番維司徒家伯冡宰仲允膳夫棸子内史
蹶維趣馬楀維師氏豔妻煽方處(賦也)○(趣七走反)
皇父與皇甫同盖氏也不然則父當為名而宣王時
既有皇父矣一家相承之世豈應同名乎凡稱氏而
不名者皆寵異之如尹氏也家伯仲允皆字也番棸
蹶楀皆氏也子如尹氏仍叔子之子七人之中卿士
最為要職其餘司徒冡宰膳夫内史趣馬師氏六人
之中雖官有崇卑而皆權寵相連者也其序則必以
寵任為先後耳美色曰豔豔妻褒姒也皇父為卿士
而引用家伯仲允番棸蹶楀諸小人同依褒姒為内
主也煽熱盛若火之煽也方處謂得處於勢位根據
而不動搖也此言災變之大不惟無以弭之而又益
之也
○抑此皇父豈曰不時胡為我作不即我謀徹我牆屋
田卒汙萊曰予不戕禮則然矣(賦也)
抑發語辭作謂動之而遷徙也即就也謀謂謀及庶
人也如盤庚將遷而告民之意徹去卒盡也汙停水
也萊草穢也戕害也謂非我害民乃民供役之常禮
也此專言皇父擅權役衆之事以著其為小人亂政
之首也
○皇父孔聖作都于向擇三有事亶侯多藏不憗遺一
老俾守我王擇有車馬以居徂向(賦也)
聖通明也孔聖自以為甚聖也正月所謂具曰予聖
者皇父當在所指之中矣向地名盖東都近地三有
事三卿也亶信侯維藏蓄也憗勉力為之之意老謂
老臣即為卿者有車馬者謂士大夫以上有馬乘者
也皇父本畿内之卿但有采地視諸侯之禄而已不
當遠都於向也今擇三卿之多藏者皆運所有之財
以入於向而不以一老之家遺於王所又擇其車馬
而富者皆使往實向城惟以為自安計而已如使犬
戎患至有何富室與王共守哉此言皇父恃寵專權
蔑君避患而幽王委任不疑也
○黽勉從事不敢告勞無罪無辜讒口囂囂下民之孽
匪降自天噂沓背憎職競由人(賦也)
罪辜通言之則皆罪也散言之則罪之小者曰罪犯
罪應死者曰辜囂囂衆口聲孽者禍之萌也噂群聚
也沓重複也職主也競力之強也噂沓背憎謂噂噂
聚語沓沓多言皆以談論人之短長而其實背則憎
賢也蓋此即讒口囂囂之状然則下民之禍端豈天
所降哉主此而力為之者實讒口之小人耳蓋從事
於向役之賢者雖不敢言勞苦而亦不免於讒也
○悠悠我里亦孔之痗四方有羡我獨居憂民莫不逸
我獨不敢休天命不徹我不敢傚我友自逸(賦也)
悠悠憂長之意我里賢者所居之里也痗病羡餘徹
均也當時天下皆以勞役為病而獨言我里據所親
歷而言耳四方有羡民莫不逸非以為有羡餘之地
安逸之民也盖得免於役以自偷安者皆行賄於皇
父而為其所蔽者也我友自逸亦此類也北山所謂
不均意正如此此人寧遭讒而不肯自逸亦可謂國
無道至死不變者歟
十月之交八章章八句
雨無正
經旨曰此平王時詩也周室東遷平王不能自強於
政治頼衛武公鄭武公相之而得以立國及二公去
位既久王至晚年失道滋甚正大夫離居群臣莫肯
供職其&KR0591;御之臣獨以為憂故作此詩以責留者之
怠事去者之棄君盖朋友規誨之辭其憂幽深其言
切直可以為忠矣
浩浩昊天不駿其德降喪饑饉斬伐四國旻天疾威弗
慮弗圖舍彼有罪既伏其辜若此無罪淪胥以鋪(賦也)
浩浩廣大貎昊天亦廣大之意駿大也榖不熟曰饑
菜不熟曰饉旻天者仁覆閔下之名但篇内皆言昊
天此不應别出一旻天盖旻當作昊字之誤也疾威
謂急其威虐也慮圖皆謀也舍置淪䧟胥相鋪徧也
言喪亂者死於流離饑饉者死於困乏此皆四國無
辜之民為天所斬伐而淪胥以鋪也故言有罪伏辜
於理宜然置而勿論可也此無辜之民而皆喪亂饑
饉以死天之疾威如此而何天之弗慮弗圖哉夫民
之災禍夲王所為不敢斥王而歸咎於天亦婉辭也
○周宗既滅靡所止戾正大夫離居莫知我勩三事大
夫莫肯夙夜邦君諸侯莫肯朝夕庶曰式臧覆出為惡
(賦也)
周宗宗周也東遷之後鎬京之地皆已封秦周雖未
滅而今滅形已成故曰既滅也正長也班在上而為
諸大夫之長故曰正非謂大夫也盖世臣而不任事
者離居去位以避禍也勩勞也我勩&KR0591;御自謂從王
而勞也三事大夫謂三公及諸大夫當國用事者也
夙夜謂夙夜匪懈也朝朝見夕暮見謂朝王而朝暮
見也此言周既東遷群臣解體而王心猶不知用善
自懲乃反出而為惡威虐愈甚也
○如何昊天辟言不信如彼行邁則靡所臻凡百君子
各敬爾身胡不相畏不畏于天(賦也)
辟言法言也此下四章皆為三事大夫莫肯夙夜者
言凡百君子即指三事大夫之在位者此承上章言
王心所以覆出為惡者本以不聽法言行無所據故
耳然則法言實切於治在位者豈可以不告哉故勸
之以各敬爾身欲其直言以供職也畏即敬身自畏
所以畏天也
○戎成不退饑成不遂曾我&KR0591;御憯憯日瘁凡百君子
莫肯用訊聽言則答譖言則退(賦也)○(曾在登反)
戎兵曾但也&KR0591;御近侍之臣即國語所謂居寢有&KR0591;
御之箴者也憯憯憂貎瘁病而形瘁也言三事大夫
莫肯夙夜喪亂則兵形已成而不能退其患也饑饉
則死形已成而不能遂其生也用訊謂以直言告王
也聽言謂人言可以聽者則言之者無罪而答應之
若其言足以致譖是謂譖言則退而不聽勿使得及
已也此言其隨時趨避免禍容身之計故不肯用訊
也
○哀哉不能言匪舌是出維躬是瘁哿矣能言巧言如
流俾躬處休(賦也)
不能言謂忠直而不能以巧言順人也如此之言不
但出於舌而已出則必取禍故身至於瘁也前章所
謂辟言不信者正謂此耳直言不若巧言者之能處
休此人所以不用訊也然則巧言者非忠矣王安可
不察而乃棄直言乎
○維曰于仕孔棘且殆云不可使得罪于天子亦云可
使怨及朋友(賦也)
于仕謂仕於此也棘急殆危也直言者天子之所謂
不可使也而言出得罪此仕之所以孔棘且殆也惟
巧言而天子以為可使雖無仕之棘殆然公論之所
不與朋友短之則未免怨歸於朋友矣此言仕者當
無得罪於公論以見不可不盡其忠直也
○謂爾遷于王都曰予未有室家鼠思泣血無言不疾
昔爾出居誰從作爾室(賦也)
此章為正大夫離居者言正大夫盖王之世臣與國
同休戚者不當避而出外也當其出居必併京師之
第而盡廢故今使之還王都則曰予未有室家以未
有室家為辭見其無意於王室也其所言者如此使
我聞之疾痛於心而人未有知我心者則但鼠思泣
血而已鼠思與正月癙憂意同夫欲遷歸王都亦何
難哉故又詰之曰昔爾出居誰從作爾室謂不必有
室但肯歸則可以作矣此惓惓欲其歸輔王室之意
也○正大夫與三事大夫疎戚不同正大夫謂世臣
無可去之義者也故責其離居三事大夫則比正大
夫為稍疎而義可以去者也但既居位則有官守言
責當夙夜匪懈知無不言以濟國家之難豈可為持
禄容身之計哉至於不得其職不得其言然後可以
言去耳不去而又不言此其所以可責也若邦君諸
侯則遠臣也盖視朝政以為輕重者其不王不足責
矣然則&KR0591;御小臣雖深有意於效忠而獨立寡儔無
與共濟亦將如之何哉
雨無正七章二章章十句二章章八句三章章
六句
此篇命題全無意先儒亦無以明之惟元城
劉氏以為嘗讀韓詩有雨無極篇篇首多雨
無其極傷我稼穡八字朱子以為有理獨以
前二章章句長短不齊為疑此拘於文義之
論也若以首章加此二句而分為二章理亦
可通則劉說似未可廢焉
詩說解頥正釋卷十八
