詩說解頥正釋卷二明季本撰
召南
說見周南
鵲巢
經旨曰此以妾媵之從至備百兩美諸侯妻之無嫉
妬也媵女雖父母之事然其所教於女者亦足以法
矣
維鵲有巢維鳩居之(興也)之子于歸百兩御之(興○兩音意亮後)
(凡以車兩言者並同)
鵲鳩皆鳥名鳩拙鳥不能作巢多在屋瓦間或於木
上架結木枝初不成巢便已生子往往墜&KR1663;隕雛鵲
作巢甚堅既生雛散飛則棄而去容有鳩來處彼空
巢者此有似於諸侯夫人之嫁而其妾媵與於車乘
之中也故即以起興之子指夫人也百兩百乘也車
有兩輪故稱兩諸侯一娶九女二國來媵皆以姪娣
從故車有百兩之多百兩者諸侯之禮也御用也與
服御之御同舊說訓迎因謂諸侯之子嫁於諸侯送
御皆百兩殊不知此詩本為諸侯夫人不嫉妬而作
不宜遽及所迎之車也
○維鵲有巢維鳩方之(興也)之子于歸百兩將之(興意)
方所也以為安居之所將送也
○維鵲有巢維鳩盈之(興也)之子于歸百兩成之(興意)
盈滿也成成禮也○初言御治具而用之也中言送
則既行而送之也末言成則既至而禮成也其言之
序如此
鵲巢三章章四句
天下之化無不起於閨門鵲巢乃諸侯妻當
于歸時妾媵之從至備百兩見其無嫉妬之
心此后妃之化及於南國而嫁女者皆以此
成其女也宜家人以正四國實本於此故以
為召南之首
采蘩
經旨曰此美公侯之夫人有肅雝之德而先序其采
微菜以供祭祀見其德之可羞於神明也
于以采蘩于沼于沚于以用之公侯之事(賦也)
○于以采蘩于澗之中于以用之公侯之宫(賦也)
蘩非水菜而生於水中之地則㓗矣故夫人以之供
祭鄭氏所謂以豆薦蘩葅者是也舊說采蘩以供蠶
事非矣蘩固可以生蠶然隨地所生皆可以取今于
沼沚澗中則取之水中之地貴其㓗也事祭事也宫
廟也又云公侯之事公侯之宫則語意亦皆不為蠶
事發者其為奉祭祀之用無疑矣
○被之僮僮夙夜在公被之祁祁薄言還歸(賦也)○(還音旋後)
(凡還歸之還並同)
被與髲同髢也僮僮竦敬貎步雖移而被不動也祁
祁舒遲貎安舒無疲倦也此形容夫人之敬德在於
公所助祭其被則僮僮然竦敬無忽於夙夜及其旋
則祁祁然舒遲無所疲倦尚有餘敬也此其肅雝之
德盖有周旋中禮者則雖蘩菜之微可羞於神明矣
詩人序采蘩於章首豈無意哉然此疑非后妃不能
及此意必周南之詩而誤入召南者歟
采蘩三章章四句
草蟲
經旨曰婦人因君子行役未歸而思念之切也
喓喓草蟲趯趯阜螽(興也)未見君子憂心忡忡亦既見止
亦既覯止我心則降(興○降戶江反後凡意歸降之降並同)
喓喓鳴聲趯趯躍貎草蟲生於草間之蟲阜螽生於
阜間之螽草蟲鳴則阜螽躍而從之盖物類之相感
者如此謂微物亦有倡隨之樂而人不如就以為興
耳憂者憂其夫之在外也忡忡心不寧也覯遇也止
語辭降下也猶言放下心也
○陟彼南山言采其蕨(興也)未見君子憂心惙惙亦既見
止亦既覯止我心則說(興意)○(說音悅後几喜悅之說並同)
蕨山菜也似龞脚一名為鼈初生無葉時可食土人
謂之稂雞惙惙憂之結也言見人有登山而采蕨者
雖微菜可以食貧而行役者不如則亦有感而興憂
思之意也
○陟彼南山言采其薇(興也)未見君子我心傷悲亦既見
止亦既覯止我心則夷(興意)
薇亦山菜似蕨而差大如巨擘剥而食之甘美莊子
謂之迷陽即山間人所謂迷蕨也夷平也人喜悅則
心平夷當世道之衰風俗之薄夫出而婦人獨居不
守禮義者多矣惟草蟲之詩能思念其夫行役於外
切於憂傷必俟其歸而始夷悅見其心之專一也亦
既見覯云者非謂已歸乃待其歸之辭也盖世所僅
有故錄以示勸舊說以為大夫妻被文王之化而能
思其君子則文王之時如此人者亦婦道之常不足
以為異而何為獨有一詩乎且以為大夫妻則亦鑿
矣竊意此必民間之婦所作而亦不知其以何風纂
入召南耳
草蟲三章章七句
采蘋
經旨曰南國大夫之妻以少女而能敬於主祭故家
人叙其事而美之見后妃閨門之化所被深矣
于以采蘋南澗之濱于以采藻于彼行潦(賦也)
蘋大萍非藻也藻則但可以養魚而非可茹之物矣
濱厓也藻生水底莖如釵股葉如蓬蒿好聚生故謂
之聚藻行潦流潦也蘋藻皆可糝蒸為茹本非嘉蔬
而澗濱行潦就其所便而不計其潢汙非若沼沚澗
濱之㓗地采而治之亦可以供祭祀所重在於敬耳
盖為末章有齊季女而發也
○于以盛之維筐及筥于以湘之維錡及釡(賦也)○(盛音成)
方曰筐圓曰筥皆竹器湘者烹之粗熟而淹以為葅
也錡釡屬三足曰錡無足曰釡則筐筥錡釡乃盛湘
所常用左氏以筐筥錡釡之器可薦於鬼神為說而
毛氏亦為抑辭因曰陋器說者遂多襲之殊不知此
器但為盛湘之用不以陳於神前有何所嫌而以為
陋邪故語物之薄而不足以為美者但在澗濱之蘋
行潦之藻而盛之湘之不過為牗下之奠推原制用
之由耳
○于以奠之宗室牖下誰其尸之有齊季女(賦也)○(齊側皆反)
(後凡齊敬之齊並同)
奠置也宗室大宗之廟也牖下室西南隅之奥也尸
主齊敬季少也季女為大夫妻以主祭祀則為主婦
祭祀之禮主婦主薦豆實以葅醢上言采蘋於澗濱
采藻於行潦此非㓗地之嘉蔬然奠之於宗室牗下
者季女也惟其盡敬所以能薦於鬼神以少女而能
敬可見其年未富而德已成盖后妃閨門之化行於
南國而文王脩身齊家之效亦可見矣少女非以質
美言也
采蘋三章章四句
甘棠
經旨曰民被召公之德者思其人而愛其樹也此必
非召南之詩盖召南詩召公所采而經其手筆者
蔽芾甘棠勿翦勿伐召伯所苃(賦也)
蔽芾隂翳茂盛也甘棠棠梨也子白者其味美為甘
棠赤者其味澁則為杜翦謂斷其枝伐謂斬其幹武
王既得天下自陜以東召公治之盖召康公也名奭
凡為方伯者皆稱伯說見崧高茇取草舍之義謂止
於其下以自蔽也
○蔽芾甘棠勿翦勿敗召伯所憩(賦也)
敗謂殘壊之憩息也
○蔽芾甘棠勿翦勿拜召公所說(賦也)○(說音稅後凡稅止之說並同)
拜謂攀屈其枝如人之拜也說止也○召伯當武王
時敷政於諸侯之國而觀省民俗或舍於甘棠之下
非其所當居也甘棠久猶茂盛而民思其德不忍翦
壊耳舊說以為聽訟於甘棠之下不重煩百姓者則
近於刻畫矣戴岷隱盖嘗辯之伐敗拜皆蒙勿翦翦
為輕也華谷嚴氏曰始則相戒不可斬伐而去之中
則相戒不但不可斬伐但殘壊之亦不可終則相戒
豈特不可殘壊但低屈之亦不可愛之愈深護之愈
至也
甘棠三章章三句
行露
經旨曰女子能持擇配之正不為強暴所陵故作此
詩以明其志小序謂召伯聽訟貞信之教行強暴之
男不能侵陵貞女然詳玩詩辭有似於暴男興訟以
廹貞女略不見政教之能禁戢奸邪也先王盛時宜
不如此雖使召伯果能聽訟則亦非大畏民志者烏
足以語二南之化乎故王雪山謂暴男侵貞女女固
可尚男為何人豈王化獨及女而不及男邪意此必
衰世之詩錄其女之不苟隨耳
厭浥行露豈不夙夜謂行多露(賦也)○(厭於葉反)
厭浥濕意行露道上之露也夙早也言本欲早行不
憚夙夜但道上多露故不敢耳此以明早行恐為強
暴所廹也事宜赴愬故欲早行而又畏不敢出亦可
見政治不明横行者肆貞女不得其所矣
○誰謂雀無角何以穿我屋(興也)誰謂女無家何以速我
獄雖速我獄室家不足(興意)○(角音鹿女音汝後凡爾汝之女並同)
角尖嘴也雀有咮而無角女指強暴者而言無家謂
其無家業也速促也質正於官曰獄室家謂其人凶
戾不足與為婚姻也
○誰謂鼠無牙何以穿我墉(興也)誰謂女無家何以速我
訟雖速我訟亦不女從(興意)
牙牡牙也鼠有齒而無牙墉墻也告辯於官曰訟○
言雀雖無角而以咮穿屋鼠雖無牙而以齒穿墉皆
不可謂其力不能而遂不敢肆也故以興無家者乃
無藉之人也苟無禮義則肆其強暴能促人於獄何
待於富厚之力哉然非正人則不足與成室家之好
故其志不苟從也雖聽訟者未知其能斷與否而女
之執正盖有不可得而奪者矣故特錄而美之
行露三章一章三句二章章六句
羔羊
經旨曰美南國之大夫退朝而從容自得見其心之
無私也
羔羊之皮素絲五紽退食自公委蛇委蛇(賦也)○(委音威蛇音移)
(後凡言委佗並同)
羔羊之皮以羔皮為裘即緇衣羔裘也素白也言以
素絲為線而縫之縫在裏故不必其色之稱也其縮
縫有五故曰五紽紽者縫中突起之名退食退朝而
食於家也公公朝也委蛇從容自得之貎言其委順
如蛇也
○羔羊之革素絲五緎委蛇委蛇自公退食(賦也)
革亦皮也緎裘之縫界也
○羔羊之縫素絲五總委蛇委蛇退食自公(賦也)
縫縫皮合之也新安胡氏曰縫之突兀謂之紽有界
限謂之緎合二為一謂之總○此詩專重委蛇上疊
山謝氏曰中心無愧怍故外貎有威儀使胸中微有
愧怍其步趨非躁則急不遲則速安能委委蛇蛇哉
華谷嚴氏曰在公之謹飭勉強可能也退食而委蛇
則顯微無間矣
羔羊三章章四句
殷其靁
經旨曰婦人以其夫從役在外而思念之故作此詩
然不敢必其歸也其思雖切而無怨言亦可見其忠
厚之德也
殷其靁在南山之陽(興也)何斯違斯莫敢或遑振振君子
歸哉歸哉(興意)○(殷音隱後凡殷殷之殷並同)
殷靁初發聲隱然也山南曰陽何斯斯此人違斯斯
此所也或間或之義遑暇也不敢或遑則無一時之
暇也
○殷其靁在南山之側(興也)何斯違斯莫敢遑息振振君
子歸哉歸哉(興意)
息休息也
○殷其靁在南山之下(興也)何斯違斯莫或遑處根振君
子歸哉歸哉(興意)
處居處也首章但言不敢遑後言遑息遑處則所謂
不遑者乃息與處也○婦人聞靁聲隱然初發謂其
能動物也故以起興而言君子遠行從役不敢或遑
其心亦必聞靁而振動思歸矣但王事靡盬未必能
即歸耳故曰歸哉歸哉錢氏曰哉疑辭
殷其靁三章章六句
摽有梅
經旨曰世亂民貧女子有父母終無與為主而不得
及時歸嫁者願為有室女之同情不能已於有言故
作是詩欲男子之早議婚也其言雖若女求於男然
欲庶士以婚姻之禮相求則庶士之中猶有所擇而
擇吉通言亦不苟從也庶幾知從一之道而無淫邪
之心衰世中得如此女者亦可謂不失正矣若謂召
南之化則恐文王之時未宜有此失時之女不得其
所而至於自言耳
摽有梅其實七兮(興也)求我庶士迨其吉兮(興意)○(摽婢小反下章)
(同)
摽與蔈同韓詩作莩零落也梅摽而在樹者七則零
落者多矣士男子未娶者之稱迨及也吉謂卜而得
吉也
○摽有梅其實三兮(興也)求我庶士迨其今兮(興意)
梅在樹者三則落者又多矣今今此之時也毛氏以
為急辭臨川王氏以為不暇吉日之擇皆非也
○摽有梅頃筐塈之(興也)求我庶士迨其謂之(興意)
塈本以仰塗為義於梅曰塈則仰取之意也鄭氏謂
取之於地則摽梅言有謂在樹而未落盡者烏可以
為在地哉云頃筐者謂取之已盡頃筐不能滿也如
此則落者又多而實之存於樹者又不及三矣首章
曰七二章曰三此章曰頃筐言梅落漸盡而過時也
謂者謂庶士當使媒妁通言非謂不待其禮之至而
往也但不必大備云耳
摽有梅三章章四句
小星
經旨曰宫中之人進御公所者能敬而安於勤事雖
勞不怨也宫中進御之人猶今所謂上直盖賤者之
事非一娶九女中之妾媵可以當夕者也故小序以
為賤妾若媵中之妾則為側室豈至自抱衾裯以御
其君哉此詩賤妾所自作大抵見其言之忠厚和平
耳集傳謂其美南國夫人能不妬忌則未見其然焉
嘒彼小星三五在東(興也)肅肅宵征夙夜在公寔命不同
(興意)
嘒微明貎三五言其稀昏時星也日始没則東方之
星先見者小而光嘒耳此盖即所見以起興也肅肅
嚴敬貎宵征昏時始往也自昏時進御而早夜常在
公所見星而往見星而還不敢有違其往來之勤如
此皆其肅肅處盖自知命分之賤而不敢同於夫人
也故曰寔命不同寔與實同一云是也
○嘒彼小星維參與昴(興也)肅肅宵征抱衾與裯寔命不
猶(興意)
參昴西方二宿名參昴初見則戌亥月之候也衾被
裯單被也云抱衾與裯則漸寒可知矣猶如也○賤
妾往來宫中夙夜致敬以事其上安於天命而無怨
心庶幾樂天知命矣非薰蒸后妃忠厚之化豈易至
哉
小星二章章五句
江有汜
經旨曰江水之旁媵有待年於國而嫡不與偕行者
因嫉妬之既長不使于歸其後悔而迎之故媵女喜
而作此詩也夫媵女待年而不與嫡偕此亦常事但
嫡或嫉妬而幡然改之則於女德為難耳然亦不足
以此為盛治不知何時事也說者以其列於召南而
槩以為被后妃之化則鑿矣果如其說則當其嫉妬
尚在紂時邪
江有汜(興也)之子歸不我以不我以其後也悔(興意)
水决而岐流復入還本水者曰汜漢陽沔陽之間多
有之以之為言用也如不使大臣怨乎不以之以
○江有渚(興也)之子歸不我與不我與其後也處(興意)○(處音)
(杵後凡處置居處之處並同)
渚小洲也水岐成渚與同黨也如暴虎憑河吾不與
也之與
○江有沱(興也)之子歸不我過不我過其嘯也歌(興意)
沱江之别出者過過從之過謂不使我得過從也嘯
蹙口出聲以紓憤懣之氣言嫡之悔時也歌則得其
所處而樂矣盖兼上兩節之意而言○汜渚沱皆江
水之岐流而其岐流皆復合本水如嫡之有媵始疎
而復親也以其地在江間故因所見以起興而以得
嫡歡心為樂然略無怨心亦可見其忠厚矣
江有汜三章章五句
野有死麕
經旨曰此淫風也女子有為吉士所誘者而不忍絶
以峻辭諭使徐徐過從故詩人樂道之也舊說以為
南國被文王之化女子以貞㓗自守不為強暴所汙
則於辭意全不相類矣
野有死麕白茅包之(興也)有女懷春吉士誘之(興意)
野牧外也麕麞也鹿屬無角野則其縱遊之地也包
褁懷思也當春而情動故曰懷春吉士猶言美士以
其才華可愛而言也誘調戲也
○林有樸&KR0554;野有死鹿白茅純束(興也)有女如玉(興意)
樸&KR0554;小木名鹿所隱蔽處也鹿獸名有角出於樸&KR0554;
則縱於野矣純與屯同聚也束縳也言聚茅而縳之
也○麕鹿俱善群聚其性淫而聚麀者也故以起興
而言麕鹿既死於野則可包束而不動若女子之含
生情必懷春而安可制乎况其人色美如玉則宜為
吉士之所誘矣盖佳人才子不能不相感悅之意
○舒而脫脫兮無感我帨兮無使尨也吠(賦也)
舒緩也脫脫舒緩貎感動帨巾尨犬也○上言女為
吉士所誘而此則以溫言接引之使之徐徐而來也
盖帨不動則其步履輕犬不吠則其音聲靜欲使密
其形蹤不為人知也觀於此言則滛邪之情宛然可
見必欲強為之解而曰女子以貞㓗自守何可通哉
野有死麕三章二章章四句一章三句
何彼穠矣
經旨曰此刺魯使單伯為齊襄公迎王姬也詳見春
秋私考莊公元年盖魯事也故疑其當為魯風耳
何彼穠矣唐棣之華(興也)曷不肅雝王姬之車(興意)
唐棣一名栘即郁李也詳見唐棣字義穠韓詩作茂
盛也言華以喻容也肅敬雝和也周姬姓故女曰王
姬○六禮不備貞女不行魯單伯為齊襄公迎王姬
非禮也而王姬從之以往非能以禮樂檢身者不可
以為肅雝之德故詩人因其往嫁而以唐棣之華起
興曷不肅雝者諷之之辭見其無實德也
○何彼穠矣華如桃李(興也)平王之孫齊侯之子(興意)
李木名華白實可食桃李言華與唐棣意同平王即
平王宜臼齊侯即僖公祿父其子則襄公諸兒也史
記以平王崩太子洩父蚤卒立其子林是為桓王王
姬者桓王之女則當為太子洩父之孫而於平王則
為曾孫矣意必桓王其即平王之子故於王姬得為
平王孫耳此言王姬乃平王之孫則齊侯當親往逆
於魯何與而使單伯為之逆乎
○其釣維何維絲伊緡(興也)齊侯之子平王之孫(興意)
釣以釣魚言也伊亦維也緡合絲而為綸也此以釣
喻釣利以綸喻婚姻之合謂魯欲因齊之得婚王姬
而釣利也故以起興而言婚姻相合之意○或先言
平王之孫或先言齊侯之子反覆歌詠之而已非有
他義也
何彼穠矣三章章四句
騶虞
經旨曰此詩美虞官之仁以見文王之化能及禽獸
也
彼茁者葭一發五豝于嗟乎騶虞(賦也)
茁生出壯盛之貎葭蘆也亦名葦一發凡射一發四
矢也豝獸之肥大者也騶騶從也虞虞官即周禮山
虞澤虞非獸也
○彼茁者蓬一發五豵于嗟乎騶虞
蓬草名蒿屬○豝以大獸故藏於葭豵以小獸故藏
於蓬一發四矢之間虞人但翼五豝五豵以待射見
其不以多殺為能而美文王仁之所及也
騶虞二章章三句
詩說解頥正釋卷二
