詩說解頥正釋卷二十八明季本撰
閔予小子
經旨曰成王免喪始見於武王之廟而作此詩
閔予小子遭家不造嬛嬛在疚於乎皇考永世克孝念
兹皇祖陟降庭止維予小子夙夜敬止於乎皇王繼序
思不忘(賦也)
閔成王自憂也小子成王自稱也遭家不造謂不為
造物所成而遭大喪也嬛與煢同煢煢然孤獨在哀
疚之中則無所依怙也皇考指武王嘆其能以繼述
為心雖文王已没而不忘故曰永世克孝也皇祖謂
文王言武王之於文王思念之切常若見其升降之
在庭此申永世克孝之意夙夜敬止蓋亦欲如武王
之念文王者而不敢忽也皇王舊說指文王武王而
錢氏則以為武王是也序緒也繼之而思不忘此即
所謂夙夜敬止也蓋此詩夲為見武王而思繼之辭
閔予小子一章十一句
集傳一章分三節今為一章
訪落
經旨曰成王既免喪復辟因作此詩以道延訪群臣
之意觀其自稱曰朕則非陳於宗廟之言蓋大雅也
訪予落止率時昭考於乎悠哉朕未有艾將予就之繼
猶判渙維予小子未堪家多難(賦也)
訪訪問也落始也既免喪而更新有落之義蓋訪始
治天下之道而皆以為當率昭考武王也此述已然
之辭也然武王之道悠遠難及故嘆其悠哉艾爾雅
以為歴也禮五十曰艾服官政時成王尚幼冲未嘗
歴事故曰未艾將進就成也判渙與道不合一也家
謂國家多難指管蔡以殷畔之事也言我未有所歴
頼羣臣進而就之欲繼昭考之道而猶泮渙不相合
况小子煢煢一身當家多難豈能堪哉以明必資於
群臣之匡輔也
○紹庭上下陟降厥家休矣皇考以保明其身(賦也)
紹謂武王之繼文王也陟則在上降則在下此即上
篇皇考念皇祖之陟降庭止也言文王陟降於庭之
上下者皆國家之事惟武王能紹之而其美足以保
明其身也人心歸之則其身安之矣此言己德不及
武王之能永世克孝也
○敬之敬之天維顯思命不易哉無曰高高在上陟降
厥士日監在兹(賦也)
士與事同謂所為之事也天常降監於我之所為即
是日監如所謂昊天曰明及爾出王昊天曰旦及爾
游衍者也此成王自言天命之當敬也
○維予小子不聦敬止日就月將學有緝熙于光明佛
時仔肩示我顯德行(賦也)○(佛音弼)
上章言不可不敬蓋已知率昭考之要矣但工夫不
能無判渙故曰不聦敬止日就月將即緝熙不己之
功也佛弼通輔也仔小子之稱以幼冲言肩任也言
幼冲之肩不克任重致遠也所以欲求群臣匡輔之
力而助我任道不至於半途而廢也爾群臣尚當閔
予不聦而示我以明顯之德行使我得以日就月將
可也言此以終訪落之意
○予其懲而毖後患莫予□蜂自求辛螫肇允彼桃蟲
拚飛維鳥未堪家多難予又集于蓼(賦也)
懲有所創而戒之也毖慎螫毒也螫則必辛故曰辛
螫莫予□蜂言無有人使蜂以螫我者乃我自取其
螫耳以喻己自惑於管蔡之流言以致禍也肇始允
信也桃蟲即鷦鷯拚與翻同鷦鷯小鳥僅巢一枝然
既鳥族則能拚飛無所不至如陸農師所謂鷦鷯化
為鵰者亦拚飛之能變也以喻管蔡雖小才亦能為
亂而今始信其然耳多難謂管蔡之亂也蓼毒草詳
見良耜字義以喻武王之喪也言己方幼冲不堪國
之多難而又適當大喪之苦故曰又集于蓼也此以
流言疑周公之事自懲見己德之不及武王而欲群
臣之助也或曰此章當在訪落之後敬之之前文義
始順懲字上下必有小字故舊名小毖
訪落五章二章章八句二章章六句一章四句
集傳以訪落敬之小毖為三篇今合為一篇
而分五章○安成劉氏曰朱子以此詩作於
成王免喪之際則武王崩後之三年也按書
曰周公位冢宰正百工群叔流言則是武王
方崩流言即起成王不能無疑時周公方廵
行在外而天有雷風之變於是王迎公歸及
公居東二年罪人既得明年成王免喪朝廟
而此四詩繼作故此篇深懲管蔡之事也
載芟
經旨曰此農功成而閔勞農人之詩序以為秋冬報
非也新安胡氏曰此詩不見有祈報之意非告神之
樂歌也得之矣詩夲豳雅當屬於豳風云蓋公劉始
至豳時事也
載芟載柞其耕澤澤千耦其耘徂隰徂畛(賦也)
芟除其草也柞除其木也新除地上之草木蓋始開
荒之田也秋官柞氏掌攻草木即其職也草木既去
則其土潤澤而可以耕未謂其已耕也千耦耕阡之
偶詳見臣工之噫嘻章耘當與信南山畇畇原隰之
畇同隰下濕為田之處也畛田畔也言千耦之田既
墾而均平可耕於是始出田而往隰畛也諸家解耘
字率牽強今皆不從此序其出耕之始事也
○侯主侯伯侯亞侯旅侯疆侯以有嗿其饁思媚其婦
有依其士有略其耜俶載南畝(賦也)
主家長也伯長子也亞仲叔也旅衆子弟也疆有餘
力而來助者也以傭力之人随主人所左右者也嗿
衆飲食聲思語辭媚愛依就皆相親之意士指其夫
略利也利則入土昜不甚費力故曰略也言主伯亞
旅疆以皆出而治田而婦則饋餉男則共食夫婦相
親同勤農事皆利其耜而始有事於南畝也此則言
其已耕矣一家親愛同力一心農夫之所以有年者
蓋夲於此
○播厥百榖實函斯活驛驛其逹有厭其傑厭厭其苗
緜緜其麃(賦也)
函含活生也驛驛聮絡也逹出土也厭受氣足也傑
先長者也緜緜詳密也麃耘也承上章言既耕而播
種則其實含氣而生矣既生則苗驛驛然而出土矣
其受氣足者桀然先長及受氣皆足則厭厭然無不
長矣但苗間之草亦或随苗生長反為苗害故必耘
之詳密緜緜然不至傷苖乃為善也種播而活苗長
而耘皆飬苗之功○此以上備言耕耘之事以見農
夫之勞也
○載穫濟濟有實其積萬億及秭為酒為醴烝畀祖妣
以洽百禮(賦也)
濟濟人衆而齊也實與實函斯活之實同謂榖實也
積者榖之積也萬億及秭積之多也為酒醴烝祖妣
周於祀先也百禮祭祀之百禮也詳見豐年
○有飶其香邦家之光有椒其馨胡考之寧(賦也)
飶本取苾草之香椒本取椒實之香遂借以言酒醴
芬香之氣也以之燕饗賓客則賓客慶而邦家光矣
以之供飬耆老則耆老怡而胡考寧矣此與上章言
以酒醴供祭祀燕飲皆頼農夫所穫之多也
○匪且有且匪今斯今振古如兹(賦也)
且聊且也今今日也匪且匪今言非且於今日偶一
為之也振古者振起於古昔也謂自后稷始教稼穡
以來即用黍稷為酒醴以供祭祀燕飲之用此其立
烝民之極者也不然則賓客之禮皆將廢矣農夫之
功豈可不念哉
載芟六章三章章四句二章章六句一章八句
集傳一章分九節今為六章○此詩與良耜
文義相同但一事不應有二詩故先儒或以
此為豳頌以芟柞之語觀之則似公劉始荒
豳地之言也至其終篇說俱無礙但以君勞
民之辭非頌體也似當為豳雅耳周禮籥章
所謂祈年于田祖則龡豳雅以樂田畯者其
即此詩歟
良耜
經旨曰此時主至省歛之方因年豐報賽而閔勞農
人之詩也以天子勞農蓋大雅也
畟畟良耜俶載南畆播厥百榖實函斯活(賦也)
畟畟耜之嚴利也故曰良耜此言其既耕而播種也
○或來瞻女載筐及筥其饟伊黍(賦也)
瞻省視也謂婦子饋饟於農夫也筐筥皆饟具所饟
維黍無珍味也此言農家饋饟之勤也
○其笠伊糾其鎛斯趙以薅荼蓼荼蓼朽止黍稷茂止
(賦也)
糾結於頷下使不動也笠所以禦暑雨詳見都人士
字義鎛鋤芸田之噐詳見臣工字義趙刺也薅去也
荼陸之穢蓼水之穢孔氏以為田有原有隰故並舉
水陸穢草是也乘暑雨芸田以去荼蓼荼蓼朽而後
黍稷始茂見農夫治田之勤苦也
○穫之挃挃積之栗栗其崇如墉其比如櫛以開百室
百室盈止婦子寧止(賦也)
挃挃穫聲栗栗堅貌墉城櫛篦也此以在野言也百
室猶言百家謂同鄕之人也開百室所以藏於家也
百室並開則家家皆熟矣舊說百室以四閭之族言
有室礙處詳見讀禮疑圖卷三此言收穫多而婦子
始安也
○殺時犉牡有捄其角以似以續續古之人(賦也)
犉者牛之一色者也與無羊九十其犉之犉同殺犉
牡者用大牢以報先農方社之神也周人尚赤牲當
用騂即大田所謂來方禋祀而以騂黑之義也捄曲
貌捄其角者毛氏所謂社稷之牛角尺也似續者即
嗣歲以續祭祀之禮古之人謂后稷后稷肇杞乃其
所以教民稼穡之意也今得嗣而不廢其禮謂非農
夫力田之功可乎此見農之當勞也
良耜五章二章章四句一章三句一章五句一
章七句
集傳一章分八節今為五章○此詩與載芟
語意相同故先儒或疑其為豳頌但一事二
詩似乎煩𤨏意必後王刪舉前篇要義以為
此詩非開荒時語故不及芟柞耳且殺牛以
祭先農方社則天子之禮也按禮天子祭社
稷用太牢諸侯則少牢而已牛非豳公所宜
用故此當為王者之詩而不可以列於豳也
絲衣
經旨曰此祭統所謂尸飲九而君以散爵獻士之樂
歌也獻酢也然則卿大夫士凡與祭天子之廟者皆
有酢焉而詩惟及士其上必有闕文矣
絲衣其紑載弁俅俅自堂徂基自羊徂牛鼐鼎及鼒兕
觥其觩旨酒思柔不吴不敖胡考之休(賦也)
絲衣祭服也紑㓗貌載戴也弁爵弁士祭於王之服
也俅俅恭順貌堂階上之堂也基則門塾之基蓋自
堂而至門外之地也羊牛者大牢三牲之二也鼎烹
餁之器鼐大鼎鼒小鼎也鼎有鼏則覆鼎之巾也按
特牲禮宿賓之明夕主人揖賓入位于堂室人升自
西階視壺濯及豆籩降東北面告濯具賓出主人出
宗人視牲告充饔正作豕宗人舉獸尾告備舉鼎鼏
告㓗此祭前日夕之事也視壺濯在堂上視牲視鼎
在門外時牲尚未殺鼎尚未入但從君省視而以具
充備㓗告於君耳特牲所言乃士禮若天子之祭則
省牲視滌濯乃少宗伯之事而士則奔走以聽使令
者序此以見其有事於宗廟之勞也兕觥蓋觶散之
屬所謂散爵也思語辭吴譁敖慢也旨酒思柔戒其
無失德也不吴不敖則柔也如此則獲夀考之福矣
絲衣一章九句
酌
經旨曰此亦大武之詩當屬耆定爾功之下
於鑠王師遵飬時晦時純熙矣是用大介我龍受之蹻
蹻王之造載用有嗣實維爾公允師(賦也)○(龍當作寵)
鑠如金之鑠言耀動也遵飬時晦時當晦而遵飬之
非有心於得天下也純熙但言脩德使緝熙也介助
也大助者蘇氏所謂天下無不助之也集傳以介訓
甲則非矣我自後人作頌者言寵受謂受人心之歸
也蹻與矯同武貌王之造謂武王創造基業後人寵
受繼嗣不絶故曰載用有嗣爾指武王師衆也謂我
之所以繼嗣不絶者皆爾武王合天下之公能信於
衆故耳見其伐商非私也
酌一章八句
此詩於酌無關盖附會之言也集傳以為十
三舞勺之勺則恐非感發童子之要義焉竊
意舞勺之詩或當是泂酌耳
桓
經旨曰左氏以此為大武之六章也前數章言武王
順人心此言武王合天命也
綏萬邦屢豐年天命匪解桓桓武王保有厥士于以四
方克定厥家於昭于天皇以間之(賦也)
綏萬邦言克商以安天下也順天命故屢致豐年此
天命於周所以久而不厭也士謂天下之衆也于猶
言於是也以四方克定厥家者謂因四方之心以定
國也皇大也間代也言其保民之德昭于天以大代
乎商非以力也桓桓武王以下是言所以綏萬邦屢
豐年之故
桓一章九句
賚
經旨曰左氏以此為大武之三章其意亦在於以德
安民也
文王既勤止我應受之敷時繹思我徂維求定時周之
命於繹思(賦也)
脩德安民自朝至於日中昃不遑暇食此文王之勤
而我後人之所當受也受則欲有以承之而尋繹其
緒於心以敷布於天下自兹以往維求所以安定人
心此則武王創業以貽子孫使之繼述之意也故曰
時周之命如此則武王本非以力爭天下而欲後人
求之於文王之德也故再言於繹思以歎之詩中不
及武王但言時周之命而其意可見矣
賚一章六句
詩亦全無賚意
般
經旨曰此詩當在賚之後其大武之四章歟
於皇時周陟其高山嶞山喬嶽允猶翕河敷天之下裒
時之對時周之命(賦也)
高山泛言山也嶞則其狹而長者嶽則其最高而尊
者猶與由同翕河大河合衆水而為一也嶞山喬嶽
夲陟高山而言陟高山由翕河皆指武王伐紂所過
之名山大川蓋自豐歴華至孟津而渡河也敷者布
天下以伐商之事也裒時之對謂合天下仰望之心
而答之也時周之命因上章之言而申明之見周之
伐商夲順人心也
般一章七句
般之名亦無意
詩說解頤正釋卷二十八
