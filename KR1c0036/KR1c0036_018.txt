詩說解頥正釋卷十六明季本撰
南陔
白華
華黍
此朱子所謂笙詩也按華谷嚴氏曰董氏以為笙入
有聲而無詩非失亡之乃本無也此說非也樂以人
聲為主人聲即所歌之詩也若本無其辭則無由知
其義矣此說於理為合故特存之後由庚崇丘由儀
並同○此三篇毛公序在魚麗之下朱子特據儀禮
序正其辯於集傳頗詳令姑從之但詩之失次者甚
多雖儀禮所存亦衰世以意為之之事不足為據詳
見總論詩樂條下
魚麗
經旨曰此詩為尊禮賢者而作因用以為燕饗之樂
歌蓋亦大雅也
魚麗于罶鱨鯊(興也)君子有酒旨且多(興意)
麗歴也罶以曲簿為笱而承梁之空者也君子指主
人旨美也多者無所不備也
○魚麗于罶魴鱧(興也)君子有酒多且旨(興意)
多旨即上章之意取協韻故覆言耳
○魚麗于罶鰋鯉(興也)君子有酒旨且有(興意)
有即多也闕其所宜有不可以為多○此前三章皆
以魚麗于罶起興以見賢者為國所羅之意魚最多
故以為喻
○物其多矣維其嘉矣(賦也)
物謂水陸之羞嘉即旨也本前章多且旨而言
○物其旨矣維其偕矣(賦也)
偕即多也言水陸之物皆備也
○物其有矣維其時矣(賦也)
時即美也物及時然後為美○前三章皆言有酒乃
置酒之通名也言酒則非食禮矣後三章皆言物則
其所謂旨所謂多者皆以殽言矣雖或言旨或言嘉
或言時或言多或言有或言偕用字不同其實嘉與
時皆所以言旨也有與偕皆所以言多也不過即旨
多二義反覆歎咏以見主人禮意之殷勤耳如此賢
者豈有不樂就哉
魚麗六章三章章四句三章章二句
此詩義與嘉魚同
由庚
說見前華黍下
南有嘉魚
經旨曰此詩與魚麗同
南有嘉魚烝然罩罩(興也)君子有酒嘉賓式燕以樂(興意)
周都西北以南方之魚為美故曰南有嘉魚非指丙
穴也烝衆也罩所以取魚嘉魚而罩罩喻得賢之多
也以酒燕樂禮賢之至也
○南有嘉魚烝然汕汕(興也)君子有酒嘉賓式燕以衎(興意)
汕所以撩魚也求賢士者如之三山李氏曰上籠之
如罩下撩之如汕先言罩後言汕言得賢無方也
○南有樛木甘瓠纍之(興也)君子有酒嘉賓式燕綏之(興意)
瓠有甘有苦甘瓠可食者也樛木得甘瓠之纍猶君
有謙德而得賢者之歸
○翩翩者鵻烝然來思(興也)君子有酒嘉賓式燕又思(興意)
鵻孝烏以喻賢者之有孝有德也鵻之飛群然而來
類聚猶賢者衆多各以類至又又燕也見其欵洽也
思語辭
南有嘉魚四章章四句
崇丘
說見前華黍下
南山有臺
經旨曰此人臣頌美其君之辭蓋頌體也與天保同
舊說以為燕饗之樂則亦歌此以答君之賜也當為
大雅矣
南山有臺北山有萊(興也)樂只君子邦家之基樂只君子
萬壽無期(興意)
南北謂周地之南北君子指其君無期言無窮也華
谷嚴氏曰有期則有時而止
○南山有桑北山有楊(興也)樂只君子邦家之光樂只君
子萬壽無彊(興意)
光德之所顯著也
○南山有杞北山有李(興也)樂只君子民之父母樂只君
子德音不已(興意)
大學云民之所好好之民之所惡惡之此之謂民之
父母
○南山有栲北山有杻(興也)樂只君子遐不眉壽樂只君
子德音是茂(興意)
眉壽說見七月
○南山有枸北山有楰(興也)樂只君子遐不黃耇樂只君
子保艾爾後(興意)
黃耇老人面之凍黎色如浮垢也保護也艾安也○
山以生物為性無物不生猶人君以愛人為德無物
不愛也故以山木起興臺萊桑楊杞李栲杻枸楰不
問小大美惡或可為食或可為材皆無所棄然後為
天地之德人君於人無所不愛然後為父母之心父
母之心樂育之心也故云樂只言止有此樂也樂只
君子是此詩之大旨邦家之基德固而根本立也邦
家之光德盛而光輝著也此皆以父母之德為無期
此德長久然後不已故祝其萬壽焉眉壽黃耇皆所
以為萬壽也故又申祝之皆欲其德之不已也德音
是茂聲名揚溢也保艾爾後慶流子孫也如此乃為
福禄無窮矣所以祝頌而必以壽者意蓋如此
南山有臺五章章六句
由儀
說見前華黍下
蓼蕭
經旨曰此天子喜諸侯來朝而送歸之詩也當為大
雅集傳以為諸侯朝於天子天子與之燕以示慈惠
故歌此詩謂用此詩以燕非為燕而作也說見菁菁
者莪
蓼彼蕭斯零露湑兮(興也)既見君子我心寫兮燕笑語兮
是以有譽處兮(興意)
蓼長大貎蕭一名荻香蒿也詳見下泉字義湑潤澤
也君子指來朝之諸侯寫傾瀉也燕安也笑語假以
辭色也譽處謂名譽得安於所居也露湑於蕭猶天
子之惠及諸侯也故以起興凡諸侯自君其國常恐
讒言及於天子之側則其心不安而無以保其令名
天子恐其自疑也而來朝之際示以坦懷故其言如
此我心寫兮者天子自言得見諸侯而傾倒其心也
如此則諸侯之心無所疑於天子而以得假辭色為
安則諸侯之名譽所以得安於所處實在此矣此皆
天子欲諸侯相忘於形迹之言也
○蓼彼蕭斯零露瀼瀼(興也)既見君子為龍為光其德不
爽壽考不忘(興意)
瀼瀼露蕃貎龍光以德言自其警惕於心而言則曰
龍自其發越於外而言則曰光為龍為光勉之之辭
有龍光之德然後不差故又祝之以壽考使之常存
此德而不忘也上章開其解疑之懷而此章則勉其
進德之實也
○蓼彼蕭斯零露泥泥(興也)既見君子孔燕豈弟宜兄宜
弟令德壽豈(興意)○(泥上聲後凡泥並同)
泥泥露濡貎孔燕言其安之甚也心無所疑則一以
德為安矣豈樂弟易即龍光之德其樂易如此也宜
兄宜弟諸侯德之所施莫切於此盖諸侯繼世而立
多疑忌其兄弟以生亂故特指而言之以見實德之
所在也令德壽豈即其德不爽夀考不忘之意此章
申言上章之意
○蓼彼蕭斯零露濃濃(興也)既見君子鞗革冲冲和鸞雝
雝萬福攸同(興意)
濃濃厚貎鞗革詳見韓奕字義冲冲下垂貎集傳以
此言諸侯車馬之飾也東萊吕氏則謂韓奕之二章
王錫韓侯鞗革金厄三章曰其贈維何乘馬路車即
其事也今按諸侯來朝而天子賜以車馬禮之常也
但冲冲雝雝乃行時之言非賜時之言也盖謂以此
所賜之車馬乘之而還則人皆以為天子所寵益歸
心焉而譽處由之矣故曰萬福攸同不然則不獲乎
上民不可得而治欲福之皆同得乎
蓼蕭四章章六句
湛露
經旨曰此天子燕諸侯而留之夜飲之樂歌集傳得
之矣但當為大雅耳
湛湛露斯匪陽不晞(興也)厭厭夜飲不醉無歸(興意)
湛露者以飲酒為恩澤之喻也陽日也喻君命君之
燕臣不命之止則不止止酒必待君命猶露之必待
陽而晞也歐陽氏以為露以夜降因其夜飲故取以
為比厭厭蘇氏曰久也夜飲者私燕也歐陽氏曰天
子燕諸侯當以晝而此言夜飲者燕禮有宵則設燭
之禮是古雖以禮飲酒有至夜者所以申燕私之情
盡殷勤之意以見天子恩禮諸侯之厚也箋䟽皆以
夜飲為留同姓諸侯則臆說耳
○湛湛露斯在彼豐草(興也)厭厭夜飲在宗載考(興意)
豐草以比諸侯盖豐草則得露多也宗尊也謂所尊
者之室也燕於路寢之中即所謂宗也非宗室之謂
也考成也成燕禮也
○湛湛露斯在彼杞棘(興也)顯允君子莫不令德(興意)
杞山木棘小棗雖有大小而皆有用之木能勝露而
不仆猶君子能勝酒而不亂也顯明允信君子指諸
侯之與燕者顯允以著於外者言而令德則存於中
者也
○其桐其椅其實離離(興也)豈弟君子莫不令儀(興意)
桐椅詳見定之方中字義離離言實之分明而不混
以比有實德者飲酒不亂也豈弟以存於中者言而
令儀則著於外者也此詩前二章以君之勸飲者言
欲其盡歡也後二章以臣之承恩者言喜其盡敬也
樂而不淫此所以懷諸侯而天下畏之
湛露四章章四句
自鹿鳴至此二十篇舊皆分為二什毛氏則
進魚麗於南陔之前而以鹿鳴南陔分什集
傳則退魚麗於華黍之後而以鹿鳴白華分
什然詩當散亡之後不可知其序次之正非
大義所關略之可也今以南陔從亡詩之類
而與白華華黍為同卷以序之
詩說解頥正釋卷十六
