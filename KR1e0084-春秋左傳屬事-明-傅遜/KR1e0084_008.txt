春秋左傳屬事卷八明傅遜撰
魯
魯與宋衞之好
僖公元年冬莒人來求賂公子友敗諸酈(求還慶父之賂詳見季友)
(立僖公)
二十五年衞人平莒于我十二月盟于洮修衞文公之
好且及莒平也(洮曹地莒以酈故怨魯衞文公將平之未及而卒成公追成父志)
二十六年春王正月公會莒兹㔻公甯莊子盟于向尋
洮之盟也齊師侵我西鄙討是二盟也夏衞人伐齊洮
之盟故也(向國莒滅而邑之甯莊子名速)
二十八年春晉侯伐衞公子買戍衞公懼于晉
殺子叢以說焉(時晉文伯業已成)冬衞侯與元咺訟不勝
執衞侯歸之于京師(詳見晉文公之伯與甯武子弭晉難)
三十年夏公為之請納玉于王與晉侯皆十瑴王許之
秋乃釋衞侯(詳見晉文公之伯)
文公四年秋衞甯武子來聘公與之宴為賦湛露及彤
弓不辭又不答賦使行人私焉對曰臣以為肄業及之
也昔諸侯朝正于王王宴樂之於是乎賦湛露則天子
當陽諸侯用命也諸侯敵王所愾而獻其功王於是乎
賜之彤弓一彤矢百玈弓矢千以覺報宴今陪臣來繼
舊好君辱貺之其敢干大禮以自取戾(武子名俞衞大夫湛露彤弓二)
(詩皆小雅私私問之肄習也言自習此樂歌非為已以魯人失所賦故佯為此詞朝正朝而受政教也湛湛露)
(斯匪陽不晞言露見日而乾猶諸侯見天子而敬畏自用其命也敵猶當也愾恨怒也覺明也謂諸侯有四夷)
(之功王賜之弓矢又為歌彤弓以明報功宴樂方稱天子之樂故自稱陪臣以歌者大不敢僣當也)
六年臧文仲以陳衞之睦也欲求好于陳夏季文子
聘于陳且娶焉(以親衞故而并及陳臣非君命不越境故因聘而自為娶)
宣公七年春衞孫桓子來盟始通且謀會晉也(公即位衞始修)
(好且以未事晉而謀會之)
成公三年冬十一月晉侯使荀庚來聘且尋盟衞侯使
孫良夫來聘且尋盟公問諸臧宣叔曰中行伯之于晉
也其位在三孫子之于衞也位為上卿將誰先對曰次
國之上卿當大國之中中當其下下當其上大夫小國
之上卿當大國之下卿中當其上大夫下當其下大夫
上下如是古之制也衞在晉不得為次國晉為盟主其
將先之丙午盟晉丁未盟衞禮也(古制公為大國侯伯為次國子男為小國)
(次降上一等下降上二等衞本侯國春秋時以強弱為大小故為中國計等則二人位敵以盟主故先晉)
四年春宋華元來聘通嗣君也
五年春孟獻子如宋報華元也
八年春宋華元來聘聘共姬也夏宋公使公孫壽來納
幣禮也(納幣應使卿)冬衞人來媵共姬禮也凡諸侯嫁女同
姓媵之異姓則否
九年二月伯姬歸于宋夏季文子如宋致女復命公享
之賦韓奕之五章穆姜出于房再拜曰大夫勤辱不忘
先君以及嗣君施及未亡人先君猶有望也敢拜大夫
之重勤又賦綠衣之卒章而入晉人來媵禮也(韓奕詩大雅其)
(五章言蹶父嫁女于韓侯為女相所居莫如韓樂文子喻魯侯有蹶父之德宋公如韓侯宋土如韓樂穆姜伯)
(姬母聞文子言宋樂喜而出謝其行勞婦人夫死稱未亡人言先君亦望子之若此綠衣詩邶風取其我思古)
(人實獲我心同姓媵故云禮)
襄公元年冬衞子叔來聘禮也
二年秋穆叔聘于宋通嗣君也
七年秋季武子如衞報子叔之聘且辭緩報非貳也(言國)
(家多難故不時報)冬衞孫文子來聘且拜武子之言而尋孫桓
子之盟(餘見孫甯廢立)
十五年春宋向戍來聘且尋盟見孟獻子尤其室曰子
有令聞而美其室非所望也對曰我在晉吾兄為之毁
之重勞且不敢閒(傳言獻子友于兄且不隠其實)
二十年冬季武子如宋報向戍之聘也褚師段逆之以
受享賦常棣之七章以卒宋人重賄之歸復命公享之
賦魚麗之卒章公賦南山有臺武子去所曰臣不堪也
(褚師段宋共公子字子石逆迎也受享禮始賦武子賦也七章以卒盡八章取其妻子好合如鼓瑟琴宜爾室)
(家樂爾妻孥言二國好合宜其室家相親如兄弟魚麗詩小雅亦武子賦卒章曰物其有矣唯其時矣喻聘宋)
(得其時南山有臺詩小雅取其樂只君子邦家之光公喻武子奉使為國光輝)
昭公十一年春王二月叔弓如宋葬平公也
十二年夏宋華定來聘通嗣君也
二十五年九月公孫于齊十一月宋元公將為公故如
晉己亥卒于曲棘(詳見季氏逐昭公)
二十七年秋會于扈且謀納公也宋衞皆利納公固
請之范獻子取貨于季孫乃辭小國而以難復(詳見季氏)
(逐昭公)
定公六年二月公侵鄭往不假道于衞及還陽虎使
季孟自南門入出自東門舍于豚澤衞侯怒使彌子瑕
追之公叔文子老矣輦而如公曰尤人而效之非禮也
昭公之難君將以文之舒鼎成之昭兆定之鞶鑑苟可
以納之擇用一焉公子與二三臣之子諸侯苟憂之將
以為之質此羣臣之所聞也今將以小忿蒙舊德無乃
不可乎太姒之子唯周公康叔為相睦也而效小人以
弃之不亦誣乎天將多陽虎之罪以斃之君姑待之若
何乃止(虎將逐三桓欲使得罪鄰國故往不假道而徑自出入其國門豚澤衞地子瑕衞嬖大夫文子)
(公叔發舒鼎文公之鼎昭兆成公寳龜鞶鑑定公之鞶帶以鏡為飾者于三物擇其一與公子及大夫子為質)
(以求納昭公蒙覆也太姒文王妃○國有老臣知國故事能息兵以全舊好賢矣即以其臣同升諸公而夫子)
(稱其文者)
小國交魯(戎狄附)
向(向今為南直隸含山縣舊有向城)
隱公二年莒子娶于向向姜不安莒而歸夏莒人入
向以姜氏還
滕薛(滕今為山東滕縣薛滕縣南有薛城)
隱公七年春滕侯卒不書名未同盟也凡諸侯同盟於
是稱名故薨則赴以名告終稱嗣也以繼好息民謂之
禮經(盟以名告神故薨亦以名告同盟告亡者之終稱嗣位之主嗣位之主當奉而不忘故曰繼好好同)
(則和親故曰息民經常也)
十一年春滕侯薛侯來朝爭長薛侯曰我先封滕侯曰
我周之卜正也薛庶姓也我不可以後之公使羽父請
于薛侯曰君與滕君辱在寡人周諺有之曰山有木工
則度之賓有禮主則擇之周之宗盟異姓為後寡人若
朝于薛不敢與諸任齒君若辱貺寡人則願以滕君為
請薛侯許之乃長滕侯(薛祖奚仲夏時所封故稱先卜正卜官之長非周同姓故稱庶)
(擇擇所宜而行之薛任姓齒列也)
文公十二年秋滕昭公來朝亦始朝公也
宣公九年秋滕昭公卒冬宋人圍滕因其喪也
十年滕人恃晉而不事宋六月宋師伐滕
成公十六年夏四月滕文公卒
襄公六年秋滕成公來朝始朝公也
三十一年六月辛巳公薨于楚宫冬十月滕成公來會
葬惰而多涕子服惠伯曰滕君將死矣怠于其位而哀
已甚兆于死所矣能無從乎(兆死兆在葬處故曰死所)
昭公三年春王正月丁未滕子原卒同盟故書名五月
叔弓如滕葬滕成公子服椒為介及郊遇懿伯之忌敬
子不入惠伯曰公事有公利無私忌椒請先入乃先受
館敬子從之(忌忌日也懿伯舊云敬子之從祖惠伯之叔父疑即惠伯之父敬子叔弓諡惠伯子)
(服椒也禮忌日不用不用不為他事也故叔弓為椒避不入椒言公不以私廢而先入故叔弓亦入)
三十一年夏薛伯穀卒同盟故書○(滕薛皆侯爵也而滕降子薛降伯先)
(儒蓋臆說耳竊謂或自以國小不能從侯禮乃自貶以從殺耶)
把(把今為河南把縣)
桓公二年秋七月把侯來朝不敬把侯歸乃謀伐之九
月入把討不敬也
三年夏公會把侯于郕把求成也
十二年夏盟于曲池平把莒也(曲池今山東汶上縣境舊有曲池亭)
莊公二十七年春公會把伯姬于洮非事也天子非展
義不巡守諸侯非民事不舉卿非君命不越竟(洮魯地非事非)
(諸侯之事言上下舉動皆有制展義宣布德義也)冬把伯姬來歸寧也凡諸侯
之女歸寧曰來出曰來歸夫人歸寧曰如某出曰歸于
某(歸寧歸問父母寧否歸不來之辭)
僖公二十三年十一月杞成公卒書曰子把夷也不書
名未同盟也凡諸侯同盟死則赴以名禮也赴以名則
亦書之不然則否辟不敏也(禮同盟者皆以名赴則亦書其名有既同盟而不赴)
(以名則不達于禮故辟之若非同盟者辟除也敏達也)
二十七年春把桓公來朝用夷禮故曰子公卑把把不
共也(把先代之後而迫于東夷風俗雜壞言語衣冠有時而夷此來朝而復用夷禮公以此卑之故經貶)
(其爵)秋入杞責無禮也
文公十二年春把桓公來朝始朝公也且請絶叔姬而
無絶昏公許之二月叔姬卒不言把絶也書叔姬言非
女也(公即位始來朝不絶昏立其娣以為夫人也不書大歸未歸而卒也既許其絶故不言把已成婦故)
(不稱女)
成公四年春把伯來朝歸叔姬故也(將出叔姬先來言其故)
八年冬把叔姬卒來歸自把故書(愍其見出來歸故書之)
九年春把桓公來逆叔姬之喪請之也把叔姬卒為把
故也逆叔姬為我也(叔姬已絶于把魯復請把使還其喪以葬還為把婦故卒稱把既弃)
(而復逆其喪明為魯故魯女歸把者凡二出)
襄公六年春把桓公卒始赴以名同盟故也
二十九年六月把文公來盟書曰子賤之也(時晉治把田魯歸之)
(故來盟賤賤其用夷禮)
州穀鄧(州今為山東冠縣穀今湖廣穀城縣有穀城鄧今湖廣襄陽府有鄧城)
桓公五年冬淳于公如曹度其國危遂不復(淳于州所都國有危)
(難不能自安出朝而遂不還)
六年春自曹來朝書曰寔來不復其國也
七年春穀伯鄧侯來朝名賤之也
鄫(鄫今山東嶧縣)
僖公十四年春季姬來寧公怒止之以鄫子之不朝也
夏遇于防而使來朝(季姬魯女鄫夫人也鄫子本無朝志因公怒季姬召之朝)
宣公十八年秋邾人戕鄫子于鄫凡自虐其君曰弑自
外曰戕(邾大夫就鄫殺鄫子弑戕皆殺也别内外之名)
曹(子臧讓國附曹今山東曹州)
桓公九年冬曹太子來朝賓之以上卿禮也享曹太子
初獻樂奏而嘆施父曰曹太子其有憂乎非嘆所也(諸侯)
(之適子未誓于天子而攝其君則皮帛繼子男故賓之各當其國之上卿施父魯大夫時曹伯有疾而世子出)
(聘憂其父之將及也)
十年春曹桓公卒
文公十一年秋曹文公來朝即位而來見也
十五年夏曹伯來朝禮也諸侯五年再相朝以修王命
古之制也
成公十三年五月丁亥晉師以諸侯之師及秦師戰于
麻隧秦師敗績曹宣公卒于師曹人使公子負芻
守使公子欣時逆曹伯之喪秋負芻殺其太子而自立
也諸侯乃請討之晉人以其役之勞請俟他年冬葬曹
宣公既葬子臧將亡國人皆將從之成公乃懼告罪且
請焉乃反而致其邑(伐秦見秦晉交伐負芻成公名欣時子臧名皆曹宣公庶子太子嫡)
(子國人素附子臧且不義負芻故從之請請留子臧反子臧反致邑不食其祿○曹小國也簒弑大惡也速討)
(焉亂即弭矣而乃請俟他年使君國踰年而人心已戴之為君故得以為辭是晉成其惡也)
十五年春會于戚討曹成公也執而歸諸京師書曰晉
侯執曹伯不及其民也凡君不道于其民諸侯討而執
之則曰某人執某侯不然則否諸侯將見子臧于王而
立之子臧辭曰前志有之曰聖達節次守節下失節為
君非吾節也雖不能聖敢失守乎遂逃奔宋(不及惡不及民也稱)
(人示衆所欲執惡止其身則不稱人聖人權不失正故能達次賢者下愚者)
十六年六月曹人請于晉曰自我先君宣公即世國人
曰若之何憂猶未弭而又討我寡君以忘曹國社稷之
鎮公子是大泯曹也先君無乃有罪乎若有罪則君列
諸會矣君唯不遺德刑以伯諸侯豈獨遺諸敝邑敢私
布之七月曹人復請于晉晉侯謂子臧反吾歸而君子
臧反曹伯歸子臧盡致其邑與卿而不出(憂未弭言君薨太子弑相)
(繼鎮公子子臧也泯滅也言今君無罪而見討得無以先君故若以今君有罪則巳列于戚之會矣蓋是時凡)
(簒弑者既與諸侯同會則不復致討故云然不出不仕也○負芻簒位國之賊也子臧既為國人所嚮曷不正)
(其罪而更立賢君乎至諸侯見于王而立之即從人望以主國而討負芻何病義之有乃避之以濟其簒吾不)
(知其所守何節也然于争奪者則不可同年而語矣)
襄公二十一年冬曹武公來朝始見也
郕(郕在今山東汶上縣北)
文公十一年冬郕太子朱儒自安于夫鍾國人弗徇(安處)
(也夫鍾郕邑徇順也)
十二年春郕伯卒郕人立君太子以夫鍾與郕邽來奔
公以諸侯逆之非禮也故書曰郕伯來奔不書地尊諸
侯也(太子自安于外邑故國人别立君而太子以二邑奔郕邽亦其邑未為君故曰非禮以既書爵故不)
(書地以泯其竊地之罪)
郯(郯今山東郯城縣有郯子廟)
宣公四年春公及齊侯平莒及郯莒人不肯公伐莒取
向非禮也平國以禮不以亂伐而不治亂也以亂平亂
何治之有無治何以行禮
十六年秋郯伯姬來歸出也
襄公七年春郯子來朝始朝公也
昭公十七年秋郯子來朝公與之宴昭子問焉曰少皥
氏鳥名官何故也郯子曰吾祖也我知之昔者黃帝氏
以雲紀故為雲師而雲名炎帝氏以火紀故為火師而
火名共工氏以水紀故為水師而水名太皥氏以龍紀
故為龍師而龍名我高祖少皥摯之立也鳳鳥適至故
紀于鳥為鳥師而鳥名鳳鳥氏歷正也玄鳥氏司分者
也伯趙氏司至者也青鳥氏司啓者也丹鳥氏司閉者
也祝鳩氏司徒也鴡鳩氏司馬也鳲鳩氏司空也爽鳩
氏司寇也鶻鳩氏司事也五鳩鳩民者也五雉為五工
正利器用正度量夷民者也九扈為九農正扈民無淫
者也自顓頊以來不能紀遠乃紀于近為民師而命以
民事則不能故也仲尼聞之見于郯子而學之既而告
人曰吾聞之天子失官學在四夷猶信(少皥金天氏黃帝子已姓之祖)
(郯子其後黃帝軒轅氏姬姓祖也黃帝受命有雲瑞故以雲紀事百官師長皆以雲為名縉雲氏蓋其一官也)
(炎帝神農氏姜姓祖有火瑞以火紀事名百官共工以諸侯伯有九州者在神農前太皥後亦受水瑞故以水)
(名官太皥伏羲氏風姓祖有龍瑞故以龍命官摯少皥氏之名鳳鳥知天時故以名歷正之官玄烏燕也以春)
(分來秋分去伯趙伯勞也以夏至鳴冬至止青鳥鶬鴳也以立春鳴立夏止丹鳥驚雉也以立秋來立冬去入)
(大水為蜃上四鳥為四司皆歴正之屬官祝鳩鷦鳩也祝鳩孝故為司徒主教民鴡鳩王鴡也鷙而有别故為)
(司馬主法制鳲鳩鴶鵴也鴶鵴平均故為司空平水土爽鳩鷹也鷙故為司寇主盗賊鶻鳩鶻鵰春來冬去故)
(為司事是為五鳩鳩聚也治民上聚故以鳩為名雉有五種西方曰鷷雉攻木之工東方曰鶅雉摶埴之工南)
(方曰翟雉攻金之工北方曰鵗雉攻皮之工伊洛之南曰翬雉設五色之工夷平也使度量器用平也扈有九)
(種春扈鳻鶞相五土之宜趣民耕種者夏扈竊玄趣民耘苗者秋扈竊藍趣民收歛者冬扈竊黃趣民蓋藏者)
(棘扈竊丹為巢驅鳥者行扈唶唶晝為民驅鳥者宵扈嘖嘖夜為農驅獸者桑扈竊脂為蠶驅雀者老扈鷃鷃)
(趣民收麥令不得晏起者皆以教民事扈止也止使民不淫放也顓頊氏代少皥者德不能致遠瑞而以民事)
(命官夫子學而嘆之時年二十八失官官不修其職傳言聖人無常師)
小邾(邾今在山東滕縣境)
莊公五年秋郳犂來來朝名未王命也(附庸未受爵命為諸侯例稱名)
(後從齊桓尊周室王命為小邾子)
襄公七年夏小邾穆公來朝亦始朝公也(僖七年朝魯無傳)
昭公三年秋小邾穆公來朝季武子欲卑之穆叔曰不
可曹滕二邾實不忘我好敬以逆之猶懼其貳又卑一
睦焉逆羣好也其如舊而加敬焉志曰能敬無災又曰
敬逆來者天所福也季孫從之(卑之不欲以諸侯禮待之一睦小邾也)
十七年春小邾穆公來朝公與之燕季平子賦采叔穆
公賦菁菁者莪昭子曰不有以國其能久乎(采叔詩小雅取其君)
(子來朝何錫與之以穆公喻君子菁莪亦小雅取其既見君子樂且有儀昭子嘉其能答賦言其賢故能久有)
(國)
哀公十四年春小邾射以句繹來奔曰使季路要我吾
無盟矣使子路子路辭季康子使冉有謂之曰千乘之
國不信其盟而信子之言子何辱焉對曰魯有事于小
邾不敢問故死其城下可也彼不臣而濟其言是義之
也由弗能(濟成也)
介(介今為山東膠州)
僖公二十九年春介葛盧來朝舍于昌衍之上公在會
饋之芻米禮也(葛盧介國君名昌衍在今山東曲沃縣境舊有昌平城嫌公行不當致饋故曰)
(禮)冬介葛盧來以未見公故復來朝禮之加燕好介葛
盧聞牛鳴曰是生三犧皆用之矣其音云問之而信(燕宴)
(禮好貨好也一歲再來故加之周禮夷隸掌與鳥言貉隸掌與獸言註云夷隸征東夷所獲貉隸征東北夷所)
(獲介葛盧是東夷之國其土俗有知獸言者故聞牛聲而知其情)
戎狄
隱公二年春公會戎于潜修惠公之好也戎請盟公辭
夏戎請盟秋盟于唐復修戎好也
桓公二年秋公及戎盟于唐修舊好也冬公至自唐告
於廟也凡公行告于宗廟反行飲至舍爵策勲焉禮也
特相會往來稱地讓事也自參以上則往稱地來稱會
成事也(舊好惠隱之好凡公出入皆告廟告至飲酒廟中既飲畢置爵則書勲勞于策速紀有功也特)
(相會公與一國會也凡會必有事二君會則或以其地之近或以其事之重而為主賓主相讓而事成故往書)
(會于某歸書至自某明有讓以為禮也參以上則必以國強爵尊或伯國主其事故來歸則書至自會以見其)
(會事之成凡諸侯會必有讓與事此分稱者各舉其重耳)
莊公十八年夏公追戎于濟西不言其來諱之也(戎來侵魯)
(魯人不知去乃追之故諱不言其來)
襄公十八年春白狄始來
魯取小國
僖公十七年夏師滅項淮之會公有諸侯之事未歸而
取項齊人以為討而止公秋聲姜以公故會齊侯于卞
九月公至書曰至自會猶有諸侯之事焉且諱之也(項今)
(山東項城縣汴今山東泗水縣)
宣公九年秋取根牟言易也(牟今山東福山縣有牟城)
襄公十三年夏邿亂分為三師救邿遂取之凡書取言
易也用大師焉曰滅弗地曰入(邿今山東濟隂縣有邿城弗地不有其地)
昭公四年九月取鄫言易也(詳見邾莒之難鄫見上卷)
孔夫子仕魯
昭公七年三月公如楚鄭伯勞于師之梁孟僖子為介
不能相儀及楚不能答郊勞九月公至自楚孟僖子病
不能相禮乃講學之苟能禮者從之及其將死也召其
大夫曰禮人之幹也無禮無以立吾聞將有達者曰孔
丘聖人之後也而滅于宋其祖弗父何以有宋而授厲
公及正考父佐戴武宣三命兹益共故其鼎銘云一命
而僂再命而傴三命而俯循墻而走亦莫予敢侮饘於
是鬻於是以餬余口其共也如是臧孫紇有言曰聖人
有明德者若不當世其後必有達人今其將在孔丘乎
我若獲沒必屬說與何忌于夫子使事之而學禮焉以
定其位故孟懿子與南宫敬叔師事仲尼仲尼曰能補
過者君子也詩曰君子是則是效孟僖子可則故已矣
(師之梁鄭城門僖子名獲大夫其屬也聖人謂正考父滅于宋謂其子孔父嘉為華督所殺其子奔魯孔子之)
(六代祖也弗父何正考父之曾祖宋閔公之子厲公之兄適嗣當立以讓厲公三傳而至考父考父相宋三君)
(曰戴武宣三命上卿言高位鼎銘考父廟鼎之銘而僂而傴而俯言愈共循墻不敢安行莫敢侮言恭甚而人)
(不之慢於是鼎中為饘為鬻以餬口而已言至儉也紇武仲也正考父以明德而不得志于宋其後應大于孔)
(子獲沒得以夀終也說南宫敬叔何忌孟懿子皆僖子之子知禮則位可安故曰定位詩小雅)
定公十年夏公會齊侯于祝其實夾谷孔丘相犂彌言
于齊侯曰孔丘知禮而無勇若使萊人以兵劫魯侯必
得志焉齊侯從之孔丘以公退曰士兵之兩君合好而
裔夷之俘以兵亂之非齊君所以命諸侯也裔不謀夏
夷不亂華俘不干盟兵不偪好于神為不祥于德為愆
義于人為失禮君必不然齊侯聞之遽辟之將盟齊人
加于載書曰齊師出竟而不以甲車三百乘從我者有
如此盟孔丘使兹無還揖對曰而不反我汶陽之田吾
以共命者亦如之齊侯將享公孔丘謂梁丘據曰齊魯
之故吾子何不聞焉事既成矣而又享之是勤執事也
且犧象不出門嘉樂不野合饗而既具是弃禮也若其
不具用秕稗也用秕稗君辱弃禮名惡子盍圖之夫享
所以昭德也不昭不如其已也乃不果享齊人來歸鄆
讙龜隂之田(夾谷今山東淄川縣西南夾谷山一名祝其山其陽即齊魯會盟之地犂彌齊勇士)
(不知孔子大聖徒以知禮稱之萊人齊所滅萊夷兵之以兵擊萊人辟辟去萊兵也如此盟謂如此盟詛之禍)
(兹無還魯大夫言須齊歸汶陽田乃共齊命梁丘據齊嬖臣故舊典成會成事也犧象犧尊象尊嘉樂鐘磬秕)
(穀不成者稗草之似榖者喻享不具禮穢薄若秕稗孔子知齊懷詐故拒之鄆讙龜隂三田即汶陽田也龜隂)
(龜山之隂在山東泰安州境後人因名謝過城)
十二年夏仲由為季氏宰將墮三都於是叔孫氏墮郈
季氏將墮費公山不狃叔孫輙帥費人以襲魯仲尼
命申句須樂頎下伐之二子奔齊遂墮費將墮成公
歛處父謂孟孫我將不墮冬十二月公圍成弗克(三都)
(費郈成也強盛為國害故欲墮之不狃費宰輙不得志于叔孫氏申句須樂頎魯大夫仲尼時司寇二子不狃)
(輙也處父孟氏成宰俱詳見陪臣交叛○是時費郈數叛為二家患故仲由宰季氏而墮之未暇專為公室謀)
(也若成忠于孟氏則不能墮矣夫子因而斃之蓋亦撫其機而不失耳蘇子瞻乃謂孔子之所以為聖或謂非)
(孔子事是過待聖人而考之未詳也)
哀公十一年孔文子之將攻太叔也訪于仲尼仲尼
曰胡簋之事則嘗學之矣甲兵之事未之聞也退命駕
而行曰鳥則擇木木豈能擇鳥文子遽止之曰圉豈敢
度其私訪衞國之難也將止魯人以幣召之乃歸(文子名圉)
(攻太叔事見衞父子争國胡瑚通鳥自喻言當擇地而處度謀將止善其意也召而歸所謂自衞反魯樂正雅)
(頌各得其所)季孫欲以田賦使冉有訪于仲尼仲尼曰丘不
識也三發卒曰子為國老待子而行若之何子之不言
也仲尼不對而私于冉有曰君子之行也度于禮施取
其厚事舉其中斂從其薄如是則以丘亦足矣若不度
于禮而貪冒無厭則雖以田賦將又不足且子季孫若
欲行而法則周公之典在若欲苟而行又何訪焉弗聽
(兵賦之法因其田財通出馬一疋牛三頭今欲别其田及家財各為一賦故云田賦發問也卒終也行行政事)
(丘十六井以丘賦周公之舊典也)
十二年春王正月用田賦
十四年夏六月甲午齊陳恒弑其君壬于舒州孔丘三
日齊而請伐齊三公曰魯為齊弱久矣子之伐之將若
之何對曰陳恒弑其君民之不與者半以魯之衆加齊
之半可克也公曰子告季孫孔子辭退而告人曰吾以
從大夫之後也故不敢不言
十六年夏四月己丑孔丘卒公誄之曰昊天不弔不憖
遺一老俾屏余一人以在位煢煢余在疚嗚呼哀哉尼
父無自律(弔恤憖強俾使屏蔽也無自律言我無以為法也餘見哀公孫越)
列卿世嗣之變(孟獻子之立伯叔孫穆子之立季悼子孟孝臧為之立)
(叔孫昭子之立康孟懿子之生臧會之立季子奪嫡)
文公元年春王使内史叔服來會葬公孫敖聞其能相
人也見其二子焉叔服曰穀也食子難也收子穀也豐
下必有後於魯國(内史中大夫叔服其字葬僖公故來會公孫敖慶父子諡穆伯穀字文伯)
(難字惠叔敖二子也食謂祭祀供養收葬其身豐下頥頷豐大也)
七年穆伯娶于莒曰戴已生文伯其娣聲已生惠叔
戴已卒又聘于莒莒人以聲已辭則為襄仲聘焉冬徐
伐莒莒人來請盟穆伯如莒涖盟且為仲逆及鄢陵登
城見之美自為娶之仲請攻之公將許之叔仲惠伯諫
曰臣聞之兵作于内為亂于外為寇寇猶及人亂自及
也今臣作亂而君不禁以啓寇讎若之何公止之惠伯
成之使仲舍之公孫敖反之復為兄弟如初從之(已莒姓戴)
(聲皆諡聲已辭言聲已在可無復聘也襄仲公子遂諡敖之從弟莒被徐伐求援于魯而盟鄢陵莒邑惠伯叔)
(牙孫名彭生既諫公復和于下成和也舍不娶也反還莒女也)
八年秋襄王崩穆伯如周弔喪不至以幣奔莒從已氏
焉
十四年穆伯之從已氏也魯人立文伯穆伯生二子
于莒而求復文伯以為請襄仲使無朝聽命復而不出
三年而盡室以復適莒文伯疾而請曰穀之子弱請立
難也許之文伯卒立惠叔穆伯請重賂以求復惠叔以
為請許之將來九月卒于齊告喪請葬弗許(敖雖以淫奔而魯復)
(立其子故求復歸遂不許朝錮之於家榖子名蔑是為孟獻子以其幼弱故讓於弟請葬請歸葬于魯)
十五年夏齊人或為孟氏謀曰魯爾親也飾棺寘諸堂
阜魯必取之從之卞人以告惠叔猶毁以為請立於朝
以待命許之取而殯之齊人送之書曰齊人歸公孫敖
之喪為孟氏且國故也葬視共仲聲已不視帷堂而哭
襄仲欲勿哭惠伯曰喪親之終也雖不能始善終可也
史佚有言曰兄弟致美救乏賀善弔災祭敬喪哀情雖
不同母絶其愛親之道也子無失道何怨於人襄仲說
帥兄弟以哭之他年其二子來孟獻子愛之聞於國或
譖之曰將殺子獻子以告季文子二子曰夫子以愛我
聞我以將殺子聞不亦遠於禮乎遠禮不如死一人門
于句鼆一人門于戾丘皆死(敖喪久不得歸齊人或為之謀飾棺不殯示無所歸)
(堂阜齊魯境上地卞人魯卞邑大夫惠叔前請至今期年猶未已毁過喪禮魯哀其志得殯於孟氏之寢如叔)
(服言大夫喪還不書因魯感子以赦父敦公族之義故書之葬制如慶父以罪降也聲已怨敖弃已故帷堂以)
(自隔襄仲忿其奪已婦故弗哭感惠伯言親親宜厚乃率以哭致美各盡其美好善吉事也二子敖在莒所生)
(者惠叔卒獻子立傳闕記聞於國愛之篤也不如死以死自明也句鼆戾丘魯二邑有寇攻門二子禦之而死)
○(以上為孟獻子之立以下叔孫穆子之立)
文公十一年秋鄋瞞侵齊遂伐我公卜使叔孫得臣追
之吉冬十月甲午敗狄于鹹獲長狄僑如以命宣
伯(鄋瞞狄國名防風之後漆姓身長三文故名長狄僑如其君名因命其子名之以旌其功宣伯僑如諡詳)
(附見晉并諸戎)
成公十四年秋宣伯如齊逆女稱族尊君命也九月僑
如以夫人婦姜氏至自齊舍族尊夫人也故君子曰春
秋之稱微而顯志而晦婉而成章盡而不汙懲惡而勸
善非聖人誰能修之(為君逆故稱叔孫舍族為不稱叔孫因謂春秋之稱善也或其詞微)
(以隠矣而其義則明以顯惟因事以誌其事而以義則深以晦或婉曲以示順而尤秩乎其成章或盡其事而)
(詳書之而實粹乎其無汚凡善者以褒惡者以貶而勸懲之訓著故唯聖能之)
十六年六月晉楚遇于鄢陵戰之日齊國佐高無咎
至于師衞侯出于衞公出于壞隤宣伯通於穆姜欲去
季孟而取其室將行穆姜送公而使逐二子公以晉難
告曰請反而聽命姜怒公子偃公子鉏趨過指之曰女
不可是皆君也公待於壞隤申宫儆備設守而後行是
以後使孟獻子守于公宫秋會于沙隨謀伐鄭也宣伯
使告郤犫曰魯侯待于壞隤以待勝者郤犫將新軍且
為公族大夫以主東諸侯取貨于宣伯而訴公於晉侯
晉侯不見公(鄢陵事見鄢陵之戰壞隤魯邑穆姜成公母淫於僑如欲取季孟二家以益之公不)
(得已托晉難以緩其事偃鉏公二庶弟皆君欲廢公更立之公恐有變故申勑宫備設置留守致後晉楚戰期)
(因得譖云待其勝者而從之訴譖也)七月公會尹武公及諸侯伐鄭將行
姜又命公如初公又申守而行諸侯之師次于鄭西我
師次于督揚不敢過鄭子叔聲伯使叔孫豹請逆于晉
師為食於鄭郊師逆以至聲伯四日不食以待之食使
者而後食(如初復欲逐二子督揚鄭地畏鄭不敢過之聲伯名嬰齊豹僑如弟先慮僑如之禍奔齊)
(聲伯知其賢不忘宗國故就使之請逆復戒其使者必須逆師至已乃食故為食以待使未至四日不食既至)
(又先食之而後食見其忠至)宣伯使告郤犫曰魯之有季孟猶晉之
有欒范也政令於是乎成今其謀曰晉政多門不可從
也寧事齊楚有亡而已蔑從晉矣若欲得志於魯請止
行父而殺之我斃蔑也而事晉蔑有貳矣魯不貳小國
必睦不然歸必叛矣九月晉人執季文子于苕丘公還
待于鄆使子叔聲伯請季孫于晉郤犫曰苟去仲孫蔑
而止季孫行父吾與子國親于公室對曰僑如之情子
必聞之矣若去蔑與行父是大弃魯國而罪寡君也若
猶不弃而惠徼周公之福使寡君得事晉君則夫二人
者魯國社稷之臣也若朝亡之魯必夕亡以魯之密邇
仇讎亡而為讎治之何及郤犫曰吾為子請邑對曰嬰
齊魯之常隸也敢介大國以求厚焉承寡君之命以請
若得所請吾子之賜多矣又何求范文子謂欒武子曰
季孫于魯相二君矣妾不衣帛馬不食粟可不謂忠乎
信讒慝而弃忠良若諸侯何子叔嬰齊奉君命無私謀
國家不貳圖其身不忘其君若虚其請是弃善人也子
其圖之乃許魯平赦季孫冬十月出叔孫僑如而盟之
僑如奔齊十二月季孫及郤犫盟于扈歸刺公子偃召
叔孫豹于齊而立之齊聲孟子通僑如使立於高國之
閒僑如曰不可以再罪奔衞亦閒於卿(宣伯知犫惡欒范故以季孟比)
(蔑無也苕丘晉地鄆魯地親於公室言親魯甚于晉公室情淫慝之情仇讐齊楚也屬齊楚則還為晉仇隸賤)
(官介因也承奉也無私不二不忘君謂力辭邑請季孟見其忠也盟僑如諸大夫共盟之以為戒刺偃偃獨與)
(謀故召豹不絶其後且立賢也聲孟子齊靈公母高國齊二卿傳終言僑如之佞)
十七年初聲伯夢涉洹或與已瓊瑰食之泣而為瓊
瑰盈其懷從而歌之曰濟洹之水贈我以瓊瑰歸乎歸
乎瓊瑰盈吾懷乎懼不敢占也還自鄭壬申至于貍脤
而占之曰余恐死故不敢占也今衆繁而從余三年矣
無傷也言之之莫而卒(洹水在今河南林縣境至安陽縣經永和鎮入衞河一名安陽)
(河瓊玉瑰珠也食珠玉含象淚下化為珠玉滿懷夢中復歌之不占知其凶也貍脤地名繁多也莫暮同傳戒)
(數占夢○嬰齊忠賢而不永世魯故不競)
襄公九年夏穆姜薨於東宫始往而筮之遇艮之八
史曰是謂艮之隨䷐隨其出也君必速出姜曰亡
是於周易曰隨元亨利貞無咎元體之長也亨嘉之會
也利義之和也貞事之幹也體仁足以長人嘉德足以
合禮利物足以和義貞固足以幹事然故不可誣也是
以雖隨無咎今我婦人而與於亂固在下位而有不仁
不可謂元不靖國家不可謂亨作而害身不可謂利弃
位而姣不可謂貞有四德者隨而無咎我皆無之豈隨
也哉我則取惡能無咎乎必死於此弗得出矣(因穆姜薨追記)
(其始往之筮前魯以其淫亂故徙之太子宫艮下艮上艮震下兌上隨五爻皆變惟二爻不變故為隨周禮太)
(卜掌三易雜用連山歸藏周易周易用變爻兼之卦為占九六也此獨言八七八定爻也舊說謂二易用定爻)
(為占理或然史疑遇八為不利故更以周易變爻得隨卦而論隨為出之象以苟悅于姜姜自知不吉而曰無)
(也周易五爻皆變則占之卦之定爻六爻變則占之卦彖詞爻言隨而不言用爻故姜因而即以彖為言據周)
(易故姜亦不及他易因引周易言隨以四德備而後無咎詳引四德之善不可以誣妄得之已行皆與四德相)
(戾故必凶婦人卑于丈夫故曰下位姣淫也傳言穆姜辨而不德)○(以上為叔孫穆子之立以下為季悼)
(子孟孝伯臧為之立)
二十二年春臧武仲如晉雨過御叔御叔在其邑將飲
酒曰焉用聖人我將飲酒而已雨行何以聖為穆叔聞
之曰不可使也而傲使人國之蠧也令倍其賦(御叔魯御邑大)
(夫武仲多知時稱為聖人故譏其不預知將雨而出遇之為不知穆叔言其既不任使而又傲君之使徒靡祿)
(而無益故為國蠧古者大夫以國邑為家重貢於公是減已而貢之故以倍賦為罰)
二十三年季武子無適子公彌長而愛悼子欲立之
訪於申豐曰彌與紇吾皆愛之欲擇才焉而立之申豐
趨退歸盡室將行他日又訪焉對曰其然將具敝車而
行乃止訪於臧紇臧紇曰飲我酒吾為子立之季氏飲
大夫酒臧紇為客既獻臧孫命北面重席新樽絜之召
悼子降逆之大夫皆起及旅而召公鉏使與之齒季氏
失色季氏以公鉏為馬正愠而不出閔子馬見之曰子
無然禍福無門唯人所召為人子者患不孝不患無所
敬共父命何常之有若能孝敬富倍季氏可也姦回不
軌禍倍下民可也公鉏然之敬共朝夕恪居官次季孫
喜使飲已酒而以具往盡舍旃故公鉏氏富又出為公
左宰孟孫惡臧孫季孫愛之孟氏之御騶豐點好羯也
曰從余言必為孟孫再三云羯從之孟莊子疾豐點謂
公鉏苟立羯請讎臧氏公鉏謂季孫曰孺子秩固其所
也若羯立則季氏信有力於臧氏矣弗應己夘孟孫卒
公鉏奉羯立于戶側季孫至入哭而出曰秩焉在公鉏
曰羯在此矣季孫曰孺子長公鉏曰何長之有唯其才
也且夫子之命也遂立羯秩奔邾臧孫入哭甚哀多涕
出其御曰孟孫之惡子也而哀如是季孫若死其若之
何臧孫曰季孫之愛我疾疢也孟孫之惡我藥石也美
疢不如惡石夫石猶生我疢之美其毒滋多孟孫死吾
亡無日矣孟氏閉門告於季孫曰臧氏將為亂不使我
葬季孫不信臧孫聞之戒冬十月孟氏將辟藉除於臧
氏臧孫使正夫助之除於東門甲從已而視之孟氏又
告季孫季孫怒命攻臧氏乙亥臧紇斬鹿門之關以出
奔邾初臧宣叔娶于鑄生賈及為而死繼室以其姪穆
姜之姨子也生紇長於公宫姜氏愛之故立之臧賈臧
為出在鑄臧武仲自邾使告臧賈且致大蔡焉曰紇不
佞失守宗祧敢告不弔紇之罪不及不祀子以大蔡納
請其可賈曰是家之禍也非子之過也賈聞命矣再拜
受龜使為以納請遂自為也臧孫如防使來告曰紇非
能害也知不足也非敢私請苟守先祀無廢二勲敢不
辟邑乃立臧為臧紇致防而奔齊其人曰其盟我乎臧
孫曰無辭將盟臧氏季孫召外史掌惡臣而問盟首焉
對曰盟東門氏也曰母或如東門遂不聽公命殺適立
庶盟叔孫氏也曰母或如叔孫僑如欲廢國常蕩覆公
室季孫曰臧孫之罪皆不及此孟椒曰盍以其犯門斬
關季孫用之乃盟臧氏曰無或如臧孫紇干國之紀犯
門斬關臧孫聞之曰國有人焉誰居其孟椒乎(公彌字公鉏悼)
(子名紇皆武子庶子申豐其屬大夫兩問而治行示以失常不敢預也紇武仲名客上賓也重席新樽絜降逆)
(皆尊寵之以示立旅而召使與齒皆卑下之以示廢季氏雖素愛悼子見頓易常分又恐公鉏不從故失色旅)
(旅酬也馬正家司馬閔子馬字馬父所位也言廢置在父惟當敬共其命禍福唯人自召不可以常論公鉏從)
(之而富且出仕於公為左宰御騶孟氏之屬官豐點名羯孟莊子庶子孝伯其長名秩為孟孫為之後也請讐)
(臧知公鉏怨之深也鉏為言秩固當立若能立羯則比臧之立紇尤為有力蓋臧順季氏意而季氏能專立之)
(故也戶側喪主季氏因已廢長立幼故前弗能應於此亦徇唯才之對而不得復以長幼為序又云孟孫之命)
(蓋誣之也紇多智自知作不順於季氏季孟將踵其逆以搆已故多涕蓋自傷也更正詞以答其御愛則縱欲)
(長惡故曰疢疾惡則拂情止欲故曰藥石告臧氏為亂為公鉏仇之也戒為備辟穿藏藉除借人除葬道也正)
(夫遂正也甲從以甲士從已視作者畏孟氏也季孫時已悔前廢立追怨紇故怒其甲逐之鑄國名其姪穆姜)
(姨母之子與穆姜為姨兄弟立之立為嗣大蔡大龜不弔不為天所弔又自言罪輕應有後納蔡以請可得立)
(也賈使為代已請而為乃背賈自請焉防臧孫邑今曲阜縣東有防山智不足謂使甲從已慮事不周二勲謂)
(文仲宣叔此夫子所謂要君者其人從者謂將陳其罪惡盟大夫以為戒臧以廢立季孫所忌故云無詞惡臣)
(謂奔亡者外史掌之盟首載書之章首仲遂僑如事俱見前孟椒獻子之孫子服惠伯也居語詞臧孫心服盟)
(已之詞嘆國之有人又揣知其為椒皆智也)齊侯將為臧紇田臧孫聞之見
齊侯與之言伐晉對曰多則多矣抑君似鼠夫鼠晝伏
夜動不穴於寢廟畏人故也今君聞晉之亂而後作焉
寧將事之非鼠如何乃弗與田仲尼曰知之難也有臧
武仲之知而不容於魯國抑有由也作不順而施不恕
也夏書曰念兹在兹順事恕施也(為田與之邑言伐晉自誇其功臧孫知其)
(將敗不欲受邑故以鼠比之使怒而止以避其禍夫子故稱之為知而原其奔亡者由其廢長立庶逆天理而)
(拂人情也又引書云行事常常念如在己身則無此患)○(以上為季悼子孟孝伯臧為之立以下為叔孫)
(昭子之立)
二十四年冬齊人城郟穆叔如周聘且賀城王嘉其有
禮也賜之大路(郟王城也於是穀雒毁王宫齊因叛晉欲求媚於天子故城之大路天子所賜)
(車之總名)
昭公四年初穆子去叔孫氏及庚宗遇婦人使私為
食而宿焉問其行告之故哭而送之適齊娶於國氏生
孟丙仲壬夢天壓已弗勝顧而見人黑而上僂深目而
豭喙號之曰牛助余乃勝之旦而皆召其徒無之且曰
志之及宣伯奔齊饋之宣伯曰魯以先子之故將存吾
宗必召女召女何如對曰願之久矣魯人召之不告而
歸既立所宿庚宗之婦人獻以雉問其姓對曰余子長
矣能奉雉而從我矣召而見之則所夢也未問其名號
之曰牛曰唯皆召其徒使視之遂使為豎有寵長使為
政公孫明知叔孫於齊歸未逆國姜子明取之故怒其
子長而後使逆之田於丘蕕遂遇疾焉豎牛欲亂其室
而有之強與孟盟不可叔孫為孟鐘曰爾未際饗大夫
以落之既具使豎牛請日入弗謁出命之日及賓至聞
鐘聲牛曰孟有北婦人之客怒將往牛止之賓出使拘
而殺諸外牛又強與仲盟不可仲與公御萊書觀於公
公與之環使牛入示之入不示出命佩之牛謂叔孫見
仲而何叔孫曰何為曰不見既自見矣公與之環而佩
之矣遂逐之奔齊疾急命召仲牛許而不召杜洩見告
之饑渴授之戈對曰求之而至又何去焉豎牛曰夫子
疾病不欲見人使寘饋于个而退牛弗進則置虚命徹
十二月癸丑叔孫不食乙夘卒牛立昭子而相之公使
杜洩葬叔孫豎牛賂叔仲昭子與南遺使惡杜洩於季
孫而去之杜洩將以路葬且盡卿禮南遺謂季孫曰叔
孫未乘路葬焉用之且冡卿無路介卿以葬不亦左乎
季孫曰然使杜洩舍路不可曰夫子受命于朝而聘于
王王思舊勲而賜之路復命而致之君君不敢逆王命
而復賜之使三官書之吾子為司徒實書名夫子為司
馬與工正書服孟孫為司空以書勲今死而弗以是弃
君命也書在公府而弗以是廢三官也若命服生弗敢
服死又不以將焉用之乃使以葬季孫謀去中軍豎牛
曰夫子固欲去之(穆子叔孫豹諡畏宣伯之難先奔齊庚宗魯地有婦人聞其故哭送之上)
(僂肩上僂傴豭喙口如豬穆子以夢異故志之以待騐饋饋宣伯也願之久言始為亂已有此願蓋忿詞既立)
(立為卿姓子也問有子否豹以牛狀名與夢協故寵之其亂蓋天啓也豎小臣為政掌家政明齊大夫穆子在)
(齊與相知及歸而明娶其妻故怒并惡其二子而遲逆之丘蕕魯地孟長子孟丙牛強盟欲使從已孟不可為)
(孟鐘為孟丙鑄鐘也際接也古者大夫立子為嫡必須接見同僚孟未接諸大夫故饗之以豭血釁鐘曰落具)
(享具日享日謁白也命日詐命之日北婦人國姜也客謂公孫明以怒豹而又止其往此牛以計殺其長子萊)
(書公御士名觀於公私遊觀於公宫環玉環示示叔孫命佩詐命使之佩而何如何起穆子之問自見仲已自)
(往見公而自佩其環古者大夫立子為嫡必以見之於君今不由父命故怒牛又以計逐其次子杜洩叔孫氏)
(宰牛不食叔孫故告之饑渴而使以戈逐之牛寵任日久洩卒不虞其惡之至此未喻其意而云求食可得無)
(須去之牛又詐稱叔孫病惡見人使饋者置於个而去不以食叔孫復寫器令空示已食徹之絶食三日而卒)
(今東西厢昭子豹之庶子名婼昭子叔仲帶也與南遺皆季氏家臣使毁杜洩憎其異已故惡毁也路王前所)
(賜冡卿謂季氏介次也左不順也吾子謂季孫夫子謂叔孫書名定位號服車服之次工正所書勲王功也杜)
(洩據禮守正卒不能奪去中軍非叔孫意誣之以媚季孫)
五年春王正月舍中軍以書使杜洩告於殯杜洩
受其書而投之帥士而哭之叔仲子謂季孫曰帶受命
於子叔孫曰葬鮮者自西門季孫命杜洩杜洩曰卿喪
自朝魯禮也吾子為國政未改禮而又遷之羣臣懼死
不敢自也既葬而行仲至自齊季孫欲立之南遺曰叔
孫氏厚則季氏薄彼實家亂子勿與知不亦可乎南遺
使國人助豎牛以攻諸大庫之庭司宫射之中目而死
豎牛取東鄙三十邑以與南遺昭子即位朝其家衆曰
豎牛禍叔孫氏使亂大從殺嫡立庶又披其邑將以赦
罪罪莫大焉必速殺之豎牛懼奔齊孟仲之子殺諸塞
關之外投其首於寧風之棘上仲尼曰叔孫昭子之不
勞不可能也周任有言曰為政者不賞私勞不罰私怨
詩云有覺德行四國順之初穆子之生也莊叔以周易
筮之遇明夷䷣之謙䷎以示卜楚丘曰是將行而
歸為子祀以讒人入其名曰牛卒以餒死明夷日也日
之數十故有十時亦當十位自王已下其二為公其三
為卿日上其中食日為二旦日為三明夷之謙明而未
融其當旦乎故曰為子祀日之謙當鳥故曰明夷于飛
明而未融故曰垂其翼象日之動故曰君子于行當三
在旦故曰三日不食離火也艮山也離為火火焚山山
敗於人為言敗言為讒故曰有攸往主人有言言必讒
也純離為牛世亂讒勝勝將適離故曰其名曰牛讒不
足飛不翔垂不峻翼不廣故曰其為子後乎吾子亞卿
也抑少不終(舍中軍詳見三桓弱公室殯叔孫之殯哭痛其見誣帶叔仲子名不夀而終為鮮鮮)
(年少也西門非魯朝正門自朝從生時朝覲之正路遷易也自自從也葬而行盡其終事方自遠也仲仲壬聞)
(喪而歸大庫魯庫名今山東曲阜縣東有大庭氏庫東鄙叔孫氏邑亂大從猶亂大作隠言殺其父耳披折也)
(塞關齊魯境上關寧風齊地不勞不以立已為功勞詩大雅覺直也言德行直則四方順從之莊叔叔孫得臣)
(諡穆子父也離下坤上明夷艮下坤上謙明夷初九變為謙楚丘卜人姓名行出奔祀奉祀此下皆詳解卦占)
(之義離為日夷傷也日入地故曰明夷日之數自甲至癸故曰十日中當王食時當公平旦為卿雞鳴為士夜)
(半為皂人定為輿黃昏為隸日入為僚晡時為僕日昳為臺隅中日出闕不在第曠其位以尊王公也日中盛)
(明故以為上當王次之為公又次之為卿此以十時當十位而止於卿者以占者卿也此離在坤下日在地中)
(之象又變為謙謙道卑退故曰明而未融日明未融故曰當旦莊叔卿也以卦論之當為卿故曰為子祀離為)
(日為鳥離變為謙日光不足故當鳥鳥飛行故曰于飛于日為未融于鳥為垂翼明夷初九得位有應君子象)
(也在明傷之世居謙下之位故將辟難而行旦位在三又非食時故曰三日不食離艮合體故曰火焚山艮為)
(言為離所敗故曰言敗離變為艮故言有所往往而見燒故主人有言言而見敗故必讒言易離下離上畜牝)
(牛吉故曰純離為牛離焚山則離勝譬世亂則讒勝山焚則離獨存故知名牛也豎牛非牝牛故不吉謙道冲)
(退故飛不遠翔翼垂下而不高峻故不能廣遠不翔不廣故必為子祀旦日正卿之位莊叔父子世為亞卿不)
(足以終卦體故將不獲其終也○據傳穆子之禍預兆於蓍繼符於夢有若前定不可避者然君子以守道為)
(正知人為哲禨祥夢卜等有不必道者矣)○(以上為叔孫昭子之立以下為孟懿子之立)
十一年夏孟僖子會邾莊公盟于祲祥泉丘人有女
夢以其帷幕孟氏之廟遂奔僖子其僚從之盟于清丘
之社曰有子無相弃也僖子使助薳氏之簉反自祲祥
宿于薳氏生懿子及南宫敬叔于泉丘人其僚無子使
字敬叔(祲祥地闕泉丘魯地其女以夢當為孟氏婦故從僖子鄰女為僚友者因隨之而共相為盟簉)
(副倅也薳氏之女為僖子副妾别居在外故納泉丘女令助之懿子敬叔似雙生字養也)○(以上為孟懿子)
(之生以下為臧會之立)
二十五年初臧昭伯如晉臧會竊其寳龜僂句以卜
為信與僭僭吉臧氏老將如晉問會請往昭伯問家故
盡對及内子與母弟叔孫則不對再三問不對歸及郊
會逆問又如初至次於外而察之皆無之執而戮之逸
奔郈郈魴假使為賈正焉計於季氏臧氏使五人以戈
楯伏諸桐汝之閭會出逐之反奔執諸季氏中門之外
平子怒曰何故以兵入吾門拘臧氏老季臧有惡及昭
伯從公平子立臧會會曰僂句不余欺也(臧會昭伯從弟僂句龜所)
(出地因以為名僭不信也問問昭伯起居會家事盡對而内事不對若有他故以疑昭伯欲亂其家也執戮惡)
(其詐也魴假郈邑大夫賈正掌貨物使有常價若市吏計送計簿也臧氏伏兵逐會執之致平子怒昭伯因從)
(昭公伐季氏不克從公出奔季孫恨之乃立會為臧孫會以僂句為信桐汝里名○國亂君亡以僭獲利世道)
(之衰極矣)○(以上為臧會之立以下為季康子奪適)
哀公三年秋季孫有疾命正常曰無死南孺子之子男
也則以告而立之女也則肥也可季孫卒康子即位既
葬康子在朝南氏生男正常載以如朝告曰夫子有遺
言命其圉臣曰南氏生男則以告于君與大夫而立之
今生矣男也敢告遂奔衞康子請退公使共劉視之則
或殺之矣乃討之召正常正常不反(正常桓子寵臣欲付以後事故勑令)
(弗從已死南孺子季桓子妻言若生男告公而立之肥季康子名桓子庶長子退辟位也共劉魯大夫殺之康)
(子使殺之也討討殺者不反義不可反也)
春秋左傳屬事卷八
