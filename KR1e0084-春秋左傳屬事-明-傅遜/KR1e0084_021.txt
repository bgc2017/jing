春秋左傳屬事後叙
先聖王經籍雖遭秦燬而自西漢以後千數百年名儒
碩士撰述叙紀巳汗牛充棟雖稱博洽者亦莫能殫閱
士生今世若無庸復有所益矣然事有剴要而於古遺
焉其可漫焉而任其缺乎往歲余以遷補與諸同籍聚
晤京邸有謂袁仲樞通鑑紀事本末可便覽讀而上有
左傳恨無有如其法而列之前者余曰(某)曾讀宋學士
集有左傳始末叙文又近世毘陵唐荆川氏亦有此纂
時璽丞王敬文曰宋學士所叙藏諸秘府(某)等未之見
荆川所纂事頗不全又少註難讀余向年有志纂之未
竟會將計偕以授吾同門友傅遜氏渠因更張附益之
國以次叙事以國分先後相續巨細相維傳事既羅之
無漏矣又將杜氏集解變其體裁而革其訛謬余詳讀
一二卷及其辯誤精覈必傳無疑此真足以列紀事本
末之前矣余聞而心識之惜未獲即覩其書也去歲秋
杪傅君適補建昌學諭甫及參謁余因詢得前書與王
敬文所語符遂諷令鋟之板以廣所傳傅諭云雅有此
志而詘於力會建昌陳令縱臾之且捐俸以資之始既
巡道施公聞而贍成之余亦微有濟焉然傅諭既以此
為袁氏之前又欲以宋元事繼其後并取袁氏書釐其
未允而增其未備瞿瞿焉恒以不克副其志為懼余每
慨近世科舉之習日趨簡便蘇子瞻所謂束書不觀遊
談無根者殆尤甚矣今臺省諸公識際弘遠思挽其弊
屢建白欲得窮經讀史博古通今之士以當科目之選
則斯編也其可幽伏而不使之播揚耶使海内學者皆
如其志豈不以通博稱而迺致夫寡昧之誚耶但人情
忽於近見而慕於遠聞或誦古人遺書而追憶其人則
不免有隔世之嘆設遇其人而與之處則安為故常而
不見其殊異使見其異則又為衆所嫉而不容於世此
古今賢豪所以多伏櫪之悲也吾於傅遜氏而深有感
焉既訖工持以請叙於余余憐其居今而學古力微而
志遠不欲拒其意以鳳洲先生既叙其前矣遂推敬文
之意以繫之後萬歷乙酉秋九月朔日守匡廬松陵潘
志伊撰
