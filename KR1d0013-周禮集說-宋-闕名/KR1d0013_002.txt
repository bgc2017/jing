周禮集說卷首下
凡例
三公三孤
公孤不言職其職分亦不同
東萊曰按周官三公論道經邦燮理隂陽三孤貳公
弘化寅亮天地弼予一人見得公孤之分不同如此
周禮一書自冡宰以下無不登載而公孤獨缺書者
何哉今觀朝士掌外朝之法左九棘孤卿位焉右三
槐三公位焉非不言公孤也特不言其職爾夫自冡
宰而下各領其職所謂作而行之三公嘿然無名坐
而論道所謂司萬化之原者不是耳目經歴簿書期
會之計非有司䋲墨所能制只去本原上整頓朝夕
納誨格人主之非心論道經邦便是燮理隂陽處何
嘗去虛空渺茫處理會大抵人主一心萬化之原一
都一俞論道之間使人主果識本原於本原上轉得
則上而日月星辰無不順下而山川草木莫不寧這
是三公之職道自三公出至三孤則弘大三公之化
隂陽以氣言也天地則有形爕理在其上寅亮在其
下公孤之分於此著矣然弼予一人乃格君心之任
獨於孤言之而公之職反不與者特成王尊三公之
至若不敢以身煩之蓋曰斯人乃造物之友非予一
人之弼也尊之至也
公卿大夫士
王介甫曰婚義曰天子三公九卿(三孤六卿)二十七大夫
八十一元士卿則上大夫也周禮纔書卿了無上大
夫只書中下大夫王制曰諸侯之上大夫卿蓋非特
諸侯之卿然也春秋初鄭厲公云上大夫之事見周
制尚存到中間如晉有上卿又有上大夫其制皆變
了自士以上皆王命也而穆王命伯冏為大僕曰慎
簡乃僚則雖以王命命之而為之長者亦得以簡之
也
周禮序官屬如大宰卿一人小宰則中大夫二人宰
夫則下大夫四人上士則八人中士則十有六人下
士則三十有二人其數轉相倍古人做事有根幹枝
葉類如此(雜說)
賈氏曰王朝三公八命卿六命大夫四命皆為隂爵
以待出封為諸侯乃為陽爵九命七命五命士以三
命以下為差不得出封在王朝有三命一命亦為陽
爵無嫌也
府史胥徒
論府史胥徒有無多寡
註䟽按宰夫八職云府掌官契以治藏史掌官書以
贊治胥掌官叙以治叙徒掌官令以徵令蓋府治藏
史掌書者凡府史皆其官長所自辟召除其課役而
使之非王臣也周禮之内府史大例皆府少而史多
而府又在史上唯有御史百有二十人特多而在府上
以其掌贊書故數多也又有府兼有史以其當職事
繁故也或空有史而無府者以其當職事少得史即
足故也至於角人羽人等直有府無史以其當職文
書少而有稅物須藏之故直有府也腊人食醫等府
史俱無者以其專官行事更無所須故也周禮之内
唯有天府一官府特多於史以其所藏物重故也胥
有才智為什長徒給使役故一胥則十徒也皆民給
徭役者按禮記王制曰下士視上農夫食九人禄足
以代耕則府食八人史食七人胥食六人徒食五人
其官並亞士故號庶人在官者也周禮上下文有胥
必有徒胥為什長故也腊人之類空有徒無胥者得
徒則足不假長帥故也食醫之類胥徒並無者以專
官行事不假胥徒也
府史賈胥徒有無多寡各稱其任
雜說自士以下皆有府史賈胥徒乃庶人之在官者
皆禄於公上其數不可以一端備所以五官之長府
六人史胥各十二人徒百有二十人與夫御史掌贊
書其史則衆甸師掌耕王籍其徒則多庖人之賈有
八職幣之賈有四外是則角人之類有府無史眡祲
之類有史無府醫師之類有徒無胥鄉大夫之類無
府史賈胥徒不特此也有奄有奚有士有庶子女酒
女漿之不同蓋聖人設法豈有私意哉大抵其職或
有或無或多或寡各稱其任而已
士多府史少
牛弘問劉炫曰周禮士多而府史少何也炫曰古人
委任責成歲終考其殿最案不重校文不煩悉府史
之任掌要目而已今則不然大小之官悉由吏部纖
介之迹皆属考功省官不如省事官事不省而望從
容其可得乎
府史與徒多寡皆得其宜後世則無撙節
官制云六官之中皆府少而史多而府又在史上唯
御史一官百有二十人特多而在府上蓋御史掌贊
書其史則衆猶甸師掌耕耨王籍䱷人掌以時䱷為
梁其徒則多也大抵先王之於吏員宜少者不過增
之而使多宜多者不過减之而使少故方其宜少也
雖大宰之史不過三十人及其宜多也則以御史之
官而史至於百有二十人豈若後世之吏上自朝廷
下至郡縣一切無撙節而徒使公私俱病也哉
官名
六卿非取天地四時為名蓋欲欽承天道
雜說或問六卿取天地四時以别稱號非也五行命
官自四叔以來未之有改堯以四子配四時而羲和
二伯總歲之成舜之九官雖不概見禹水益火稷榖
蓋依六府之序仲康中興首征羲和世儒惑焉彼殆
以為若後世星官歷祝云爾先王欽承天道對時育
物大臣實輔相之如之何而不重其責也鯀汩水性
刑用極典小雅譏刺日食山川之變本之卿士糓洛
鬭而大子晉歸咎於執政史墨亦云水官棄矣物乃
不育古之責公卿蓋如此周衰天理之學不明燮亮
失道秦之月令特為具文漢初有中謁者四人各職
四時蓋亦不曰公卿之任太史公所謂近乎卜祝之
間主上優俳蓄之者和同天人之際豈其然乎
王者奉天建官故有天地四時之職
程氏曰王者必奉天建官故天地四時之職歴二帝
三王未之或改所以百度脩而萬化理也至唐猶存
其略其治時尚得綱紀小正後世官秩殽亂職業廢
弛太平之功所以未至也
六官惟大宰宗伯不言司
䟽曰六官司徒司馬司空皆言司以其各能一官不
兼羣職大宰不言司者以其總御衆官不主一官之
事宗伯亦不言司者以其祭祀鬼神鬼神非人所主
故也
周官命名各從其類
周禮之内宗伯之類諸言伯者伯長也以尊長為名
縣師之類言師者皆取可師法者諸稱人者若輪人
車人腊人鱉人之類以其事名官言氏者有二種官
有世功則有官族若馮相氏保章氏之類族有世業
亦以氏名官若桃氏為劍築氏為削之類是也諸稱
司若司裘司市之類言司者皆是專任其事事由於
已故以司言之也典婦功典絲枲之類言典者出入
由已課彼作人故謂之典也諸稱職者謂若職歲職
内職幣財不久停職之而已凡云掌者有三義一者
他官供物已則暫掌之而已若幕人供帷幕幄帟掌
次張之類二則掌徵歛之官若掌皮掌染草之類是
也三者掌非己所為則掌節掌固掌疆本非已造廢
壊則脩之而已自外不稱典司職掌者皆是逐事立
名以義詮之可曉也
官有常名有異名
陳氏禮書曰古者有常名有異名内而為比長閭師
族師黨正州長鄕大夫此常名也及任以師田之事
則為軍將師帥卒長两司馬公司馬此異名也外而
為公侯伯子男此常名也及屬之以連帥屬法則為
屬長連帥卒正州伯此異名也古者什伍之法於州
鄕則聯其民於師田則聯其徒於領衛則聯其官故
能以中國為一人而無内患為連屬卒州以連其國
為長帥正伯以聮其人故能以天下為一家而無外
虞苟有其人則事舉詩曰四國有王郇伯勞之是也
苟非其人則事廢詩曰衛不能脩方伯連帥之職是
也然周禮伯皆稱牧者蓋自内言之則屈於二伯故
稱牧周官大宗伯八命作牧曲禮九州之長入天子
之國曰牧是也自外言之則伸於諸侯故稱伯王制
謂方伯之國是也
官序
周禮序官之法有二
䟽曰凡六官序官之法其義有二一則以義類相從
謂若宫正宫伯同主宫中之事膳夫庖人外内饔同
主造食如此之類皆是類聚羣分故連類序之二則
凡次序六十官不以官之尊卑為先後皆以緩急為
次第故宫正之等士官為前内宰等大夫官為後也
周禮序官於前列法於後
中義云天地四時之官各列其屬之秩數于前者周
之制令也其員之多寡官之隆殺皆與事稱不可以
損益也然後禮樂政刑行而不悖焉若其所掌之法
則周之勅令也故列之於後焉
官屬
六卿官屬錯綜互見事必相關
雜說太史而下掌六典八法八則八柄宜屬於天官
而乃屬於春官司勲掌六鄉之賞地宜屬於地官而
乃屬於夏官大行人小行人司儀掌客宜屬於春官
而乃屬於秋官大僕掌諸侯之復逆小臣掌三公及
孤卿之復逆御僕掌羣吏之逆及庶民之復宰夫既
已掌之則大僕而下宜屬於天官今乃屬於夏官宰
夫掌治朝之位而司士正朝儀之位宜屬於天官今
乃屬於夏官地官掌郊圻之事凡造都邑建社稷設
封疆分州里司徒既掌之矣而掌固司險掌疆候人
乃屬於夏官如理財事自大府至掌皮盡隸於天官
則凡財用宜若悉領於冡宰而泉府廪人倉人乃見
於地官自膳夫至腊人不過充君之庖者而悉領於
冡宰至於外朝百官之廪禄府史胥徒之稍食番上
宿衛之廪給其費甚廣而外内朝之冗食亦見於地
官稾人自内司服至屨人凡王宫服飾之用既屬於
天官司服掌外朝之服司常典瑞巾車之官則屬於
禮官如各得以自用其財而不關於冡宰是猶本朝
三司使以河渠案付之都水監甲胄案付之軍噐監
政恐無以撙節之先王之設官分職錯綜互見事必
相關往往舉事六官皆在職焉此最設官之善意春
秋時叔孫豹卒杜洩將以輅葬季孫不從杜洩曰夫
子受命於朝而聘於王王賜之輅復命而致之君不
敢逆王命而復賜之使三官書之吾子為司徒實書
名(季孫)夫子為司馬(叔孫)與工正書服孟孫為司空以書
勲今死而不以是棄君命也書在公府而弗以是廢
三官也諸侯之國惟三卿一人受賜而三卿皆與焉
從周法也後世設官不與古同禮官專治禮刑官專
治刑兵官專治兵財官專治財兹不相關雖有遺失
他官不能相撙節而廢曠始多乃知周官之深意
六官之屬各六十舉其成數
雜說六官之屬各六十周天之數也治官之屬六十
二教官之屬七十九禮官之屬七十一政官之屬七
十刑官之屬六十有六而小宰皆曰六十舉成數也
考工記官凡三十而輈人不與其數者一噐而工聚
焉車爲多故也
官長
六官之中又各有長兼有以卑而統尊
雜說六卿為六官之長每官中又各有長若大府治
藏之長司市市官之長大司樂樂官之長司甲兵戈盾
官之長如此之類其事甚多又且如甸師主共野物官之
長已下獸人等中士甸師乃是下士大史史官之長已下
内史中大夫大史是下大夫雜說周禮甸師下士地得
為獸人中士之長大史下大夫得為内史中大夫之長兼
其間以卑而統尊極有深意存乎其間如前漢元封五年
置部刺史秩六百石二千石不法皆得以六條察之
官聮
六官互相聮屬湏相參看方見
雜說周禮之書六官分職合之則有所總散之則有
所司其關節脉理皆自相應只去大司徒上看荒政
未盡若徧考六官則荒政秩然可見且如散利湏是
攷大府内府外府凡掌財賦之官所藏可以見且如
薄征須是攷九職九賦九貢可以見薄征且如緩刑
須是攷司寇所掌之刑方始見得緩刑自此以後莫
不然互相關通小宰有官府之六聯須相恭看方可
唐虞成周之官分職聯事漢唐之世職位紊亂
雜說制官之法職不分則紊亂無統事不聮則審察
不精無統則多廢事不精則多敗事如人之一身耳
聽目視手舉足運雖各有所司而血氣脉理之相通
而無扞格故能安樂而無危關節之間一毫阻滯則
病隨作矣唐虞之時百揆四岳州牧侯伯截然有紀
序條目不相侵紊彼羲和掌四時之政於四方國有
大政得與内朝更相恭議至於司空緫齊百揆理固
宜然而臯陶刑政官得以陳謨與啟沃之事伯益農
官得以贊禹與師旅之事后䕫樂官得以教胄子與
教導之事典謨簡古其事不詳意亦可見若夫周官
六典其詳可得而聞矣蓋其典治典教典禮典政典
刑典事各司其司各職其職内外大小莫不專一此
乃其官職當然耳而其官府之有聯以合邦治以祭
祀賓客喪荒軍旅田役歛弛之事六官皆得恭議焉
大宰兼統六典即唐虞司空之任也然司徒掌教起
徒役則肄之司馬掌兵論官材則肄之大宗伯掌禮
教導學校之事亦肄之非特此也在内則為六卿在
外則為六鄉之大夫國家有警則為六軍之將益見
當時制官關節脉理未嘗不相通如此漢興去古未
遠此意猶存南軍雖掌於太尉而兵不在焉四方章
奏雖上於御史大夫而生殺予奪之權不在焉惟宰
相兼軍國之權故漢世宰相之權甚重以其無所不
統也九卿各率其職雖散而不相屬然有議論下而
博士之微猶得恭議凡有詔令御史大夫下相國相
國下諸侯王御史中丞執法下郡守故外内無扞格
凡有政事御史中丞司隸校尉得以紏舉百寮丞相
司直亦得察舉丞相不法故上下無壅蔽甚者宿衛
小臣亦得使之恭議朝事至武帝之末既分丞相官
屬為二丞相之權漢人不置太尉大將軍掌兵因得
以自便是故霍光以大將軍盡兼軍國事因冠以司
馬尚書之號朝廷大事盡歸一人廢立之變丞相不
知何望於事之交相議論也唐世任官之法雖職事
相聯屬而又名位不正權柄不出於一人各以私意
行乎其間其弊有不可勝言者蓋唐初以三省之長
共議國政六部各以其職事故小大不紊以天下之
事三省之長相與議論六部亦為之恭議焉奈何以
宰相品位崇重不欲輕以授人常以他官居其職如
吏部如秘書監如太子詹事等皆非宰相職三省之
長無人焉資望之淺而兩不相服權柄分而智術任
雖求以通之乃所以不通也君子反覆漢唐之事乃
知建官之制其名位之不紊權柄之不移職分統而
情意交通者自唐虞以來惟成周知之矣讀大宰者
可不深考
六官相聮舉事又有逐官屬中各相聯處
雜說喪紀之事宰夫與職喪帥官有司而治之天官
聯夏官也㕓人皮毛筋角入於玉府地官聯天官也
量人與欝人受斝歴而皆飲之春官聯夏官也鄕師
攷司空之辟又涖匠師地官聯冬官也大司徒教民
附於刑者歸于士地官聯秋官也司常贊司馬頒旗
物春官聯夏官也巾車入齎于職幣春官聯天官也
稍人聽於司馬縣師以司馬之法作之地官聮夏官
也其大要如此又有逐官屬中各自相聮處皆不可
盡舉可以類推也
兼官
冢宰兼三公三公兼冡宰
胡康侯曰春秋書宰周公者以冢宰兼三公也古者
三公無其人則以六卿之有道者上兼師保之任冢
宰或闕亦以三公下行端揆之職禹自司空進宅百
揆又曰作朕股肱耳目是以宰臣上兼師保之任也
周公為師又曰位冢宰正百工是以三公下行端揆
之職也所以然者三公與王坐而論道故難其人而
冢宰揆百官均四海亦不易處也
三公兼六卿
東萊曰賈氏正義云案顧命太保領冢宰畢公領司
馬毛公領司空別有芮伯為司徒&KR0686;伯為宗伯衛侯
為司寇則周時三公兼六卿三公無職六卿則有職
者也三公論道而六卿行道者也以三公兼六卿合
本末精粗於一原可離非道也
不特三公兼官羣有司亦兼
雜說禹以司空兼百揆周公以冢宰兼太師太史司
寇蘇公以公爵兼司寇司寇又兼太史史佚為成王
太史而使作策是太史又兼内史畢公以太師保釐
東郊而召公太保率西方諸侯是二伯兼鄕老古人
官不必備惟其人豈特三公哉
周官自三公至府史胥徒皆是兼攝
太平經國書云或問自太宰至旅下士其為官凡六
十有三而為府者六為胥與史皆十有二而為徒者
百有二十何也曰此皆兼官也專官行事則不足兼
官行事則有餘矣蓋自唐虞以來禹以司空而兼百
揆羲和以二子而兼四岳及舜二十二人之治則四
岳實一人兼之古者官不必備惟其人而已有其人
則備無其人則兼是以周官之作實倣唐虞之制而
官事不攝吾夫子所以深責管仲變先王之法也以
二公言之召公為保周公為師而太𫝊無有焉二公
實兼之也周公既没召公為保而太師太𫝊無有焉
召公實兼之也不惟此也三公而下實有三少當時
不見其人召公又兼之蓋一人之身而兼七職矣抑
不惟此也當是時三公三少既難其人而六卿之官
亦不必備周公以三公兼冢宰召公以三公兼宗伯
蘇公以三公兼司寇畢公毛公以三公兼司馬司空
惟成王之季年芮伯&KR0686;伯衛侯專領司徒宗伯司寇
之職其餘大抵皆兼官也其大者猶兼而况於百官
羣有司乎故嘗以周禮考之二鄉則公一人是三公
兼鄕老也一鄕則卿一人是六卿兼鄕大夫也軍將
皆命卿是六卿又兼六軍之將也甚者太公以太師
而兼司盟之職載在盟府太師職之是也蘇公以三
公而兼太史之職太史司寇蘇公是也故夫六官之
中以春夏秋冬為通率以多少相乘除大約一官凡
五百人則六官凡三千人而其兼行權攝意其必相
半焉是以局分不必設府史胥徒不别置雖置而其
數未嘗過濫也且不見鄕老遂師而下乎府史胥徒
俱無何獨於天官冢宰而疑之也若無專官行事勢
宜多而不宜省則䱷人與甸師其徒皆三百人而春
官御史其史則百有二十矣
六官府史胥徒只食一萬九千夫自可給不為冗况兼
權在外
太平經國書或曰徒即今之當直騶從也胥即今貼
司也史即今掌文書者府即今架閣主管守籍者以
太宰一官論之自太宰至宰夫卿一中大夫二下大
夫四上士八中士十六下士三十二官若是其衆只
用徒百二十人不知如何用得過了可以得一一使
令何也又不知一項是何等人抑不知於何處𤼵調
耶抑更番耶抑長充耶若發調則何處而發調若祿
食何處而取給其隸於官耶抑免其家徭役耶抑不
免耶詳考五官之屬合管卿幾人大夫幾人上士中
士下士幾人府史胥徒若干以周之時財賦經費若
此而官屬乃如是之多殆不免有冗官之患矣故杜
佑作通典亦云成周之官六萬三千六百七十五員
其廣若是多耶若一從其數則所入不足以供所費
設或不然缺一官而廢一事將又不可也曰府史胥
徒蓋九職中間民無常職轉移執事者也以天官考
之凡二千六百九人奄人閽人内監等六十四人九
嬪世婦女御女祝女史女酒女漿女籩女醯女鹽女
奚等共一千一十六人緫食禄者三千六百八十九
人地官除山虞川衡司關司門等不可考者尚三千
餘人以天官為凖通以三千六百人為額不限以兼
攝則六官凡一萬九千八百人可賦田則給之田不
可賦田則給之禄其禄以百畆為差孟子曰下士與
庶人在官者同禄禄足以代其耕也耕者之所獲一
夫百畆百畆之糞上農夫食九人至下食五人庶人
在官者其禄以是為差則庶人在官之禄凡五等也
今通以百畆為限則食禄一萬九千八百夫王畿千
里之内提封百萬井十一以供稅則所入無限而以
一萬九千八百夫田之祿以給庶人在官者何患不能足
哉而况於兼權者乎又况關市有稅山林川澤有稅
四方諸侯歲貢無限以之供郊廟賓客之費盖甚優
矣或者疑其不能給殆未深考也何以言之百萬井
之田為井九百萬夫井稅一夫則入於公者九十萬
夫除其山林城池苑囿三分之二則收田稅六萬四
千井為田五萬六千六百夫除其府史胥徒之食尚
餘三萬七千以下夫也
古者公卿統六鄕後世公卿不統州縣而州縣自給
雜說自鄉老以至比長皆六鄉之官古者羲和仲叔
分為四岳朝有大議必咨焉命之曰師錫於是乎取
則寰内每隸所掌夏書六事出將蓋鄕一卿周制三
公下統二鄕而六卿各治其一以倡九牧考之詩書
周公畢公以太師保釐東郊蓋二伯兼鄕老者方叔
涖中邦之帥則卿為鄕大夫者與春秋傳宋工師令
鄕而司徒令遂管仲為齊士鄕十五公與高國各將
其五雖損益非古而列國孤卿亦主鄕事此所以中
外相維而治出于一也自秦置守郡自為監而内史
獨治京師漢興省郡監遣使分刺諸州尚放岳伯之
意然内史如故武帝外置刺史各掌一官功别三輔
而特置司隸以察之由是郡國不隸公卿而京兆尹
至劾宰相東都之季州牧益重劉虞就拜太尉蓋以
三公寵方鎮魏晉以來上相乃兼督州事下同藩臣
失古意矣
周官職雖備事則兼攝
雜說六官大數曰三百六十然職事員數不止此而
已也以天官攷之凡卿大夫命士三百五十餘人地
官除山虞林衡司關司門不可考者尚四百餘人春
夏秋三官凡五百餘人凡六官中大略以春夏秋官
為凖以多乘少皆以五百人為額則凡三千人其間
兼攝必相半矣何者先王因事而命官作史者因官
而分職以三公六卿論之六卿各掌其職宜若不可
兼而成王時周公以太師兼冡宰召公以公兼宗伯
蘇忿生以公兼司寇故書洛誥云司徒司馬司空由
是推之先王之制其職雖不可廢其官亦未必一一
有舉其大略而言則土訓誦訓無它職事掌葛掌染
草角人羽人之類止徵一物則其無事時亦多矣軍
司馬輿司馬行司馬戎僕戎右有軍旅則用之田祝
田僕有田獵則用之有喪紀則用夏采喪祝有盟會
則用詛祝建邦國則用土方氏遠方民來則用懷方
氏先王豈以禄無用之官而待有事然後用之哉亦
於臨事則兼攝爾盟府命士也而太師兼之所謂載
在盟府太師職之是也作禮者以其職不可廢故各
設其官職以待智者决擇爾又六卿每卿内治一宫
外兼一鄕而周官每鄕卿一人每宫卿二人若是者
皆非實事也齊桓令國子高子各率五鄕晉景公命
士會將中軍且為太𫝊命韓厥將新軍且為僕大夫
晉悼公令戎御屬校書司右屬司士皆古制也
雜說書言唐虞稽古建官惟百夏商官倍亦克用乂
今予小子仰惟前代時若訓廸厥官則周朝之官殆
不遠過夏商而先儒謂三百六十職事有其官官有
其人所謂卿大夫之數截然不可易故後人疑周官
之冗是不知兼權之義也存其職事之名以為天子
備官耳
官有特置亦有兼攝
雜說諸侯之上大夫卿者以上大夫為卿也周官言
太宰卿小宰中大夫則卿上大夫也以上大夫為卿
非特諸侯然也蓋先王之意爵欲正其名也故官必
特置禄欲省其費也故職或兼掌然治在所合者雖
大不必特置若三公九卿之類是矣事在所專者雖
小不可兼掌若蟈氏射鳥氏之類是矣豈嘗有所拘
哉亦惟其稱而已管仲以官事不攝而孔子非之者
主掌者言之也威公欲官事無攝而孟子取之者主
置者言之也
諸侯入兼王朝官
雜說鄭武公父子並為周司徒而國人榮之王奪鄭
伯卿士而不朝至滕侯自以為我周之卜正見得諸
侯入兼王朝官則以為重如此
虞周兼官
李方子曰臯陶刑官也而以教祗德伯夷禮官也而
折民惟刑周公三公也而下兼冢宰之職仲山甫宰
相也而兼任喉舌之司
世臣
雜說世臣之說自三代有之但古者有世臣無世官
始曰象賢世美皆一世之選蓋伊尹之後有伊陟巫
咸之後有巫賢太公之後有吕伋所以扶持國家者
未嘗不頼之也至春秋之時世臣之說遂變而為世
官是以三家世為魯卿六卿世為晉軍田氏專齊寗
氏專衛蓋自春秋以來所以治世官者甚嚴故使舊
族淪喪殆盡叔向所謂欒郤胥原狐續慶伯降在皂
隸瑕禽所謂七世從王今皆為蓽門圭竇世官淪喪
一至於此此無他世官之禍熾故世臣之說廢也加
之春秋以後三家併晉田氏併齊時君世主力創此
事一時所用盡皆新進傾巧朝夕之人鄕時所以扶
持國家者殆無其人甚者相他國之人如秦張儀相
楚齊孟嘗相秦國君不自信其臣而取之他國之人
世臣貴戚危不自保而匹夫徒手敢相傾奪范睢蔡
澤獵取秦相世臣淪喪至此極矣此豈非懲於世官
之弊而遂廢世臣耶蓋嘗論之孟子親見當時禄去
公室政在私家之禍自夫人觀之豈敢復以世臣為
論然孟子與齊宣王論故國必曰有世臣者蓋世族
淪喪士大夫無自保之意今日不用於秦則明日又
傾而之楚天下務以傾巧相奪而國家無所憑藉孟
子深察乎此故汲汲於告宣王也故曰國君進賢如
不得已將使卑踰尊䟽踰戚可不慎與孟子之意以
為不得已而用䟽遠之人當詳其賢否苟傾巧相奪
之人宜勿用也不獨此也如論人君不當視臣如犬
馬草芥其意可知矣惜乎孟子之說不行而秦人益
甚身為天子而子弟為匹夫况於立功之人乎是以
匹夫横行三代未之有而秦始有也漢懲此弊封建
五侯子孫世襲及後嗣漸至黜削作左官之律設附
益之法哀平之世功臣子孫生為庸隸死填溝壑班
氏所謂王莽知中外殫微本末俱弱生其姦心無所
忌憚者此也孟子之論非深於治亂之勢者何以知
此王通曰周之封建諸侯有社稷焉漢之郡縣牧守
有子孫焉亦孟子之意
官必世守欲吏民相知以心
李太伯曰孔子曰如有王者必世而後仁善人為邦
百年可以勝殘去殺矣先王建官必世守之所以久
於其道而天下化成也漢文景至武帝之初國家無
事為吏者長子孫居官者以姓號倉氏庫氏是也然
則古之治天下皆如此乎吏之於民必相知心然後
治也吏知民心則明明則政平矣民知吏心則信信
則令行矣欲相知心豈一朝一夕而可哉上下未相
知或知之未久遽委而去之後來者亦如此則是吏
未嘗知民心民未嘗知吏心吏以所治為𫝊舍民視
所屬如過客官何以脩衆何以服哉胡康侯曰帝
王不以私愛害公選故仕者世禄而不世官任之不
以其賢也使之不以其能也卿大夫子弟以父兄故
而見使則非公選而政由是敗矣上世有自耕野釣
渭擢居輔相而人莫不以為宜伊陟象賢復相太戊
丁公世美入掌兵權不以世故疑之也崇伯殛死禹
作司空蔡叔既囚仲為卿士亦不以其父故廢之也
惟其公而已矣及周之衰小人得政視朝廷官爵為
己私援引親黨分據要途施及童稚賢者退處於蓽
門老身而不用公道不行然後敵國侵陵國家傾廢
雖有智者不能善其後矣或曰世卿非禮裳裳者華
何以作乎曰功臣之世世其禄世卿之官嗣其位禄
以報功也故其世可延位以尊賢也故其官當擇官
不擇人世授之柄黨與既衆威福下移大姦根據而
莫除人主孤立而無助國不亡幸爾春秋於周書尹
氏武氏仍叔之子於魯書季友仲遂皆志其非禮也
封建
古人封建内外無輕重之偏
東萊曰古者封建諸侯非不得已禹會諸侯於塗山
執玉帛者萬國周之時尚千七八百國豈皆不得已
哉封建之法極好古者内諸侯禄外諸侯嗣内外既無
輕重而又常出入迭為之古者列國之卿命於天子
而諸侯每歲貢士以貢士之賢否為賞罰或益爵或
削地夫天子之卿既布在諸侯之國而諸侯之士又
在京師豈非封建之良法哉後魏徙都洛而舊人皆
在鄴北不得為京師京官終身遷轉不過白直終成
六鎮之亂此不知内外之勢者也唐藩鎮之禍亦以
節度皆得自辟置烏重胤到河陽未幾月而石洪温
造之徒盡為羅之而韓昌黎且在董晉幕下此皆不
知古人貢士之意若依古封建豈有弊哉胡仁仲
曰古者分天下有德有功者以地而不敢以天下自
私於是有百里七十里五十里不能五十里邦國之
制焉於是有君朝卿大聘大夫小聘王廵狩述職之
禮樂法度焉於是有千雉百雉三之一五之一九之
一之高城深池焉於是有井邑丘甸縣都之夫數焉
於是有十乘百乘千乘萬乘之車數焉於是有伍兩
卒旅師軍之制焉於是有卿大夫司徒樂正取士之
法焉邦國之制廢而郡縣之制作矣郡縣之制作而
世襲之制亡矣世襲之制亡而數易之弊生矣數易
之弊生而民無定志矣廵狩述職之禮廢而上下之
情不通攷文案而不䆒事實信文案而不任仁賢其
弊有不可勝言者矣城池之制廢而禁禦暴客威服
四夷之法亡矣夫家之法廢則民數不可詳矣民數
不可詳而車乘不可出矣車乘不可出而軍師不隐
於農矣軍師不隱於農坐食者衆而公私困窮矣故
制井田所以制侯國也制侯國所以制王畿也王畿
安強萬國親附所以保衛中夏禁禦四夷也先王建
萬國親諸侯高城深池徧天下四夷雖虎猛狼貪安
得肆其欲而逞其志乎此三王為萬世慮禦四夷之
上策也王公設險以守其國孔子所以書之於習坎
之彖也城郭溝池以為固孔子所以答言偃之問也
自秦而降郡縣天下中原世有戎狄之禍矣甚哉秦
皇李斯君臣之不仁也除封建蔑帝王明德之裔絶
公侯名臣之世郡縣天下欲私專其利也夫諸侯之
興自生民之始黃帝之際有未如制者則不可知然
天運方泰及禹平水土同九州分五服齊之以長道
之以師公侯伯子男各有定制無得踰越者矣夏商
之季天下紛亂湯武起而治之聞無一物不得其所
矣未聞縱釋強大諸侯而不裁正之也謹以天下之
圖按之四海之内九州州方千里先王之制州建二
百一十國則九州千八百國之君乃自古諸侯之本
數也而塗山之會稱萬國者猶周王八百國之君而
云撫萬邦也聖人有不忍人之心斯有不忍人之政
矣封建諸侯仁政之大者也秦人專利除封建郡縣
天下天運方否自是而後聖人之道不行人君莫不
蓄獨擅天下之心故襲用郡縣之制而不能革也吁
一蓄獨擅天下之心已亡王道之本修德用賢力行
善政差可不大亂而已豈有三王之至治哉天下之
大不與天下共一人不好善則天下之賢材盡廢寇
盗蠭起外患憑陵所至如隄潰河决殺人盈天下郡
守縣令莫之能禦也而國隨以亡譬如人之死於鋒
刃壓於岩石溺於風濤非天命之正者忠臣痛焉故
周之建國自后稷也商之𫝊世逮桀宋也夏杞有後
至楚悼王而後息也是三代者經歴變故而宗廟血
食咸二千餘年豈若秦隋卒暴漢唐亡則絶世乎有
天下者盍監秦否而傾諸
周禮集說凡例
