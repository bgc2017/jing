周禮集說卷首上
綱領
周禮廢興傳授
案書傳周公一年救亂二年伐商三年踐奄四年建侯
衛五年營成周六年制禮作樂所制之禮即此周禮也
鄭衆以書序言成王既黜殷命還歸在豐作周官以周
官為此周禮失之矣周公制禮之日禮教興行後至幽
厲衰微已甚禮樂之書稍稍廢棄其後復更散亂至秦
大壊矣漢興高堂生傳十七篇而魯徐生善為容孝文
時徐生為禮官大夫而瑕丘蕭奮以禮至淮揚太守孟
卿事蕭奮以授后倉后倉說禮數萬言號曰后氏曲臺
記以授戴德戴聖自高堂生蕭奮孟卿后倉戴德戴聖
是為五傳弟子也此所傳者謂十七篇即儀禮也若夫
周禮其出特後者以其始皇惡之故也故馬融傳云秦
自孝公以下用商君之法其政酷烈與周官相反故始
皇禁挾書特疾惡欲絶滅之焚燒之獨悉是以隱藏百
年孝惠除挾書之律開獻書之路時有李氏上周官五
篇復入於祕府五家之儒莫得見焉孝成時劉向子歆
校理祕書始得列序著於錄略然亡冬官一篇以考工
記足之時衆儒並出共排以為非是唯歆獨識其年尚
幼務在廣覽乃知其周公致太平之迹具在於此奈遭
天下兵革並起疾疫喪荒弟子死喪彼有里人河南緱
氏杜子春尚在永平之初年且九十能通其讀頗識其
說賈徽及子賈逵大中大夫鄭興及子大司農衆往傳
其業又以經書記傳相證明為解其時議郎衛次仲侍
中賈景伯南郡太守馬季良亦皆作周禮解詁然猶有
參錯同事相違二鄭明理于典籍觕識周官之義存古
字發微正讀鄭玄字康成作周禮注多引杜子春鄭大
夫司農之義以讃而下之焉然則周禮起於劉歆而成
於鄭玄然林孝存以周禮為末世瀆亂不驗之書作十
論八難以排棄之何休亦以為六國隂謀之書唯有鄭
玄徧覽羣經故能答林碩之難作為訓注使其義得條
通焉其後唐太學博士賈公彦又撰周禮䟽五十卷是
為注䟽云
歴代官制
左傳郯子曰太皥氏(伏羲)以龍紀官故為龍師而龍名共
工氏(共工以諸侯覇有九州者也在太皥後神農前)以水紀故為水師而水
名炎帝氏(神農)以火紀故為火師而火名黃帝氏以雲
紀故為雲師而雲名少暭之立鳳鳥適至故紀於鳥
為鳥師而鳥名鳳鳥氏歴正也玄鳥氏司分者也伯
趙氏司至者也青鳥氏司啟者也祝鳩氏司徒者也
瞗鳩氏司馬者也鳲鳩氏司空者也爽鳩氏司寇者
也鶻鳩氏司事者也五鳩鳩民者也五雉為五工正
利噐用正度量夷民者也九扈為九農正扈民無淫
者也自顓頊以來不能紀遠乃紀於近為民師而命
以民事則不能故也
蔡墨曰少皥氏四叔曰重曰該曰脩曰熙實能金木
及水使重為勾芒(木正)該為蓐收(金正)脩及熙為玄冥(水正)
世不失職遂濟窮桑此其三祀也顓頊氏有子曰黎
為祝融(火正)共工氏有子曰勾龍為后土(平水土)此其二
祀也后土為社稷田正也有烈山氏之子曰柱為稷
自夏以上祀之周棄亦為稷自商以上祀之
書堯典曰乃命羲和欽若昊天歷象日月星辰敬授人
時分命羲仲宅嵎夷曰暘谷寅賓出日平秩東作日
中星鳥以殷仲春厥民析鳥獸孳尾申命羲叔宅南
交平秩南訛敬致日永星火以正仲夏厥民因鳥獸
希革分命和仲宅西曰昧谷寅餞納日平秩西成宵
中星虚以殷仲秋厥民夷鳥獸毛毨申命和叔宅朔
方曰幽都平在朔易日短星昴以正仲冬厥民隩鳥
獸氄毛
舜典咨十有二牧曰食哉惟時柔遠能邇惇德允元
而難任人蠻夷率服帝曰咨四岳有能奮庸熙帝之
載使宅百揆亮采惠疇僉曰伯禹作司空帝曰咨禹
汝平水土惟時懋哉帝曰棄黎民阻飢汝后稷播時
百糓帝曰契百姓不親五品不遜汝作司徒敬敷五
教在寬帝曰臯陶蠻夷猾夏寇賊奸宄汝作士明于
五刑五刑有服五服三就五流有宅五宅三居惟明克允
帝曰疇若予工僉曰垂哉帝曰俞咨垂汝共工帝曰
疇若予上下草木鳥獸僉曰益哉帝曰俞咨益汝作
朕虞帝曰咨四岳有能典朕三禮僉曰伯夷帝曰俞
咨伯汝作秩宗夙夜惟寅直哉惟清帝曰䕫命汝典
樂教胄子直而温寬而栗剛而無虐簡而無傲詩言
志歌永言聲依永律和聲八音克諧無相奪倫帝曰
龍朕堲讒說殄行震驚朕師命汝作納言夙夜出納
朕命惟允帝曰咨汝二十有二人欽哉惟時亮天工
三載考績三考黜陟幽明庶績咸熙
周官王曰唐虞稽古建官惟百内有百揆四岳外有
州牧侯伯庶政惟和萬國咸寧夏商官倍亦克用乂
明王立政不惟其官惟其人今予小子祇勤于德夙
夜不逮仰惟前代時若訓廸厥官立太師太傅太保
兹惟三公論道經邦爕理隂陽官不必備惟其人少
師少傅少保曰三孤貳公弘化寅亮天地弼予一人
冡宰掌邦治統百官均四海司徒掌邦教敷五典擾
兆民宗伯掌邦禮治神人和上下司馬掌邦政統六
師平邦國司寇掌邦禁詰姦慝刑暴亂司空掌邦土
居四民時地利六卿分職各率其屬以倡九牧阜成
兆民六年五服一朝又六年王乃時廵考制度于四
岳諸侯各朝于方岳大明黜陟
周禮總論
孔子曰殷因於夏禮所損益可知也周因於殷禮所損益
可知也其或繼周者雖百世可知也又曰周監於二
代郁郁乎文哉吾從周
又曰吾說夏禮杞不足徵也吾學殷禮有宋存焉吾
學周禮今用之吾從周
孟子曰禹惡旨酒而好善言湯執中立賢無方文王視
民如傷望道而未之見武王不泄邇不忘遠周公思
兼三王以施四事其有不合者仰而思之夜以繼日
幸而得之坐以待旦
文中子居家不暫捨周禮門人問中子曰先師以王道
極是也如有用我執此以往通也宗周之介子敢忘
其禮乎
又曰周禮其敵於天命乎
又曰吾視千載以上聖人在上者未有若周公焉其
道則一而經制大備後之為政有所持循
唐太宗問三代損益何者為當魏徵對曰孔子曰周監
於二代郁郁乎文哉吾從周周禮周公旦所裁遺談
餘義可舉而行若擇前代憲章𤼵明王道臣請以周
典唯所施行上大悅翌日又召徵入上曰朕昨夜讀
周禮真聖作也首萹云惟王建國辨方正位體國經
野設官分職以為民極誠哉深乎良久謂徵曰朕思
之不井田不封建不肉刑而欲行周公之道不可得
也
唐本傳云周禮者周公致太平之書先聖極由衷之典
法天地而行教化辨方位而叙人倫其義可以幽贊
神眀其文可以經緯邦國備物致用其可忽乎
周禮是周公遺典
朱晦庵曰周禮胡氏父子以為是王莽令劉歆撰此
恐不然周禮是周公遺典也(廖德明)又曰周禮乃周
家盛時聖賢制作之書又曰周禮一書周公所以
立下許多條貫皆是從廣大心中流出(萬人傑)又曰
周官徧布精密乃周公運用天理熟爛之書又曰
說制度之書惟周禮儀禮可信禮記便不可深信周
禮畢竟出於一家謂是周公親筆做成固不可然大
綱却是周公意思某所疑者但恐周公當時立下此
法却不曾行得盡方是个草本又曰今謂周官非
聖人之書至如比閭族黨之法正周公建太平之基
本這如棋盤相似枰布定後棋子方有放處(楊道夫)
又曰後人皆以周禮非聖人書其間細碎處雖可疑
其大體直是非聖人做不得(葉賀孫)又曰周禮一書
好看廣大精密周家法度在裏但未敢令初學看(李方)
(子)
程氏曰周禮一書周公致治之大法在其中
周官不可不講
楊氏曰周官之書先王經世之務也不可不講
周禮是宰相之事
晦庵曰理會周禮非位至宰相不能行其事自一介
論之更自遠在且要就切實理會受用處若做到宰
相亦湏上遇文武之君方可得行其志(葉賀孫)
周禮多說事之綱目
晦庵曰周禮中多有說事之綱目者如属民讀法其
法不可知司馬之職乃陳車徒如戰之陳其陳法亦
不可見矣(萬人傑)
論行周官法度
程氏曰必有關雎麟趾之意而後可以行周官之法
度或問有關雎麟趾之意而後能行周官法度何也
晦庵曰湏是自閨門袵席之微積累到薰蒸洋溢天
下無一民一物不被其化然後可以行周官之法度
不然則為王莽矣
或問周都豐鎬則王畿之内當有西伯之戎如此則
稍甸縣都如何其可為也晦庵曰周禮一書聖人作
為一代之法爾到不可用法處湏别有權變之道(金去)
(偽)
陳同父曰周禮一書先王之遺制具在後有聖人不
能加毫末於此矣世儒以謂治至周公而術已窮窮
則不可復繼周之後必為秦夫子蓋逆知而不言也
嗚呼果其窮也則周公之志荒矣自伏羲神農黃帝
已來順風氣之宜而因時制法凡以為人道立極而
非有私天下之心也蓋至於周公而集百聖之大成
文理密察曲而當盡而不汚無復一毫之間而人道
備矣人道備則足以通天下之理而周天下之變變
通之理具在周公蓋至此而與天地同流而奚憂其
窮哉夫周家之制既定而上下相維至於八百餘年
諸侯既已擅立周之王徒擁其虚器蕞然立諸侯之
上諸侯皆相顧而莫之敢亡獨何所畏而不忍哉豈
非周公之制有以維持其不敢叛之心雖顛倒錯亂
而猶未底於亡也當時有能變通周公之制而行之
天下不必周而周公之術未始窮也秦徒見其得天
下之難以為周之制蓋非其所便併與其僅存者盡
棄之而不知周家之制既盡而秦亦亡矣始夫子之
言曰其或繼周者雖百世可知也而豈知其至此極
耶
成周之事其凡見於他書其目見於周禮
雜說成周之事其凡見於他書其目見於周官故秩
官之書即周禮之冡宰也曲禮之書即周禮之宗伯
也政司馬法即周禮之司馬也九刑誓命之書即周
官之司寇也以至考工記即司空之書也周禮舉其
目而散於諸書
成周之治綱領在於六官
東萊曰治有統政有樞出天下之治者其本也運天
下之政者其樞也周之盛時薄海内外為國千有七
百事之接於王室者博矣而周典所載綱以六官之
職至於千七百國之品章憲令曾不少槩見焉統端
於内治成於外樞動於上政行於下此聖人所以守
要而百事詳也
范氏曰夫天地有四時百官有六職天下萬事備盡
於此如網之在綱裘之挈領雖百世不可易也人君
如欲稽古以正名苟捨周官未見其可
六卿分職每終之以為民極
東萊曰先王之教天下未始有精粗本末之間也夫
朝不混市野不踰國人不侵官后不敢以奸王之權
諸侯不敢以僣天子之制公卿大夫不牟商賈之利
六卿九牧相屬而聽命於三公夫彼皆民上也皆富
且貴也而尺寸不敢踰一毫分守不敢易所以習民
於尊卑等差階級之中消其冐上無等之心而寓其
道德之意是以民服事其上而下無覬覦賤不亢貴
卑不踰尊舉一世之人皆安於法度分守之内志慮
不易視聽純一易直淳龐而從上之令父詔其子兄
授其弟長率其屬何往而非五禮六樂三物十二教
哉方位國野設官分職何往而非以為民極哉嘗讀
晉之國語每嘆絳之富商韋藩木楗過朝之事以為
富商之饒於財使之澤其車而華其服非不足也而
必易車服於過朝之際不敢與士大夫混然無别焉
民志之定而中道之存成王周公之遺化固隐然在
此也
辨周禮疑
鄭漁仲曰周禮一書詳於制度而不及道化嚴於職
守而闊略於人主之身所以學者疑其非聖人之書
按書傳曰周公一年救亂二年伐商三年踐奄四年
建侯衛五年營成周六年制禮作樂七年致政成王
則是書之作在於周公攝政六年之後周公將復辟
於成王則是書之所由作故周禮六官之首皆曰辨
方正位者此也周官序云成王黜商滅淮夷還歸在
豐作周官按周公設政時淮夷奄已與管蔡同亂成
王即政之後淮夷又叛成王乃親征之故云滅夷還
歸在豐作周官當是營洛既成之後作周禮還歸在
豐之後作周官則周官之書作於周禮之後明矣而
鄭衆以書序言周作官為周禮則失之矣鄭康成又
以成王作周官在攝政三年周公作周禮在攝政六
年愈失矣後來求其說不得或謂文王治岐之制或
謂成周理財之書或謂戰國隂謀之書(何休云)或謂漢
儒附會之說(乃劉歆作)或謂末世瀆亂之書紛紛之說無
所折衷予謂非聖人之智不及此五等之爵九畿之
服九州十二境閩蠻夷貊祭天祀地朝覲會同之事
皆非文王時政所得及也以是書而加文王非愛文
王者也雖其書固詳於理財而其惠下也甚厚其經
入也名豐而奉上也甚薄謂為理財之書又非深知
周禮者也使戰國有如是之法則戰國三代矣使漢
儒而有如是學尚或為漢儒乎惟其所見不一故武
帝視為末世瀆亂不驗之書而不之好也至後世孫
處又獨為之說曰周禮之作周公居攝六年之後書
成歸豐而實未嘗行也蓋周公之為周禮亦猶唐之
顯慶開元禮也唐人預為之以待他日之用其實未
嘗行也惟其未經行故僅述大略俟其臨事而損益
之故建都之制不與召誥洛誥合封國之制不與武
成孟子合設官之制不與周官合九畿之制不與禹
貢合凡此皆預為之而未經行也雖然此一說也而
不知周禮其所以難通者其規模與它經不類周禮
一書有缺文(軍司馬與司馬之類)有省文(遂人匠人之類)有互見(九等品舉)
(之類是也)有兼官(三公三孤不必備教官無府史胥徒)有預設(凡千里封公四封侯六伯)
(十一之類)有不常置(夏采方相氏之類)有舉其大綱者(四為兩卒之類)有
副相副貳者(自卿至下士各隨才高下同治此事)有常行者(垂法象魏之類)有
不常行者(二至祀方澤大裘祀上帝合民詢國遷珠槃盟諸侯之類皆是也)今觀諸
經其措置規模不徒於弼亮天地和洽神人而盟詛
讎伐凡所以待衰世者無不備也不徒以檢柅君身
防絶禍患而米鹽絲枲凡所以任賤役者無不及也
使之維持一世則一世之人安維持百世則百世之
人安維持千萬世則千萬世之人安貽謀燕翼後世
豈無僻王皆頼前哲以免則周公之用心也所謂兼
三王監二代盡在於是是書之作於周公與他經不
類禮記就於漢儒則王制所說朝聘為文襄時事月
令所說官名為戰國間事曾未若周禮之純乎周典
也惜乎自成帝時維之七略終漢迄唐寥寥千百載
間僅不置學官博士(王莽五博士徒廢唐有生徒無博士)文中子居家
未嘗廢周禮太宗嘆周禮為真聖作其深知周禮者
歟若夫後世用周禮王莽敗於前荆公敗於後此非
周禮之不可行而不善用周禮者之過也
周禮集說綱領
