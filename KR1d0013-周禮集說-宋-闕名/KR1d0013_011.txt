周禮集說卷九上
布憲
中士二人下士四人府二人史四人胥四人徒四十人
鄭氏曰憲表也主表刑禁者
掌憲邦之刑禁正月之吉執旌節以宣布於四方而憲
邦之刑禁以詰四方邦國及其都鄙達于四海凡邦之
大事合衆庶則以刑禁號令
王氏曰夫刑以懲惡禁以輔刑刑以制之義也禁以
止之仁也故有刑必有禁刑禁之設亦使民易避而
難犯耳先王懼四方之遠不能悉知於是設布憲之
官布以敷施之憲以表示之則四方雖遠又孰不見
聞而知者乎鄭氏曰司寇正月布刑于天下正歲
又縣其書于象魏布憲于司寇布刑則以旌節宣令
之亦縣之于都鄙邦國刑者王政所重故累丁寧焉
爾雅曰九夷八蠻六戎五狄謂之四海詰謹也使四
方謹行之劉氏曰以中士二人下士四人徒四十
人而行四方達四海欲正月必聞其禁者未之能達
也必書其刑禁之憲于民者以達于州伯州伯以達
于卒正卒正以達于連帥連帥以達于屬長屬長以
達于諸侯諸侯則以達于都鄙而要服以達于四海
布憲則執旌節以廵行四方詰其違于禁令者庶乎
其可及也疏曰征伐廵守田役皆是大事合衆庶
也以其是布刑憲之官故使之以刑禁號令
禁殺戮
下士二人史一人徒十有二人
鄭氏曰禁殺戮者禁民不得相殺戮雜說自禁殺
戮至脩閭氏八官皆幾防盗賊奸宄者幾防嚴則奸
軌無清刑之原也
掌司斬殺戮者凡傷人見血而不以告者攘獄者遏訟
者以告而誅之
鄭氏曰司猶察也察此四者告於司寇罪之也王
氏曰斬殺戮皆上之施刑于下也下以非法而相殺
戮則在所禁矣此禁殺戮之職所以設也傷人見血
有司宜以告而不以告獄訟宜受也而有司攘却遏
止之如此則奸凶得以侵善良勢力得以抑窮弱民
之情將鬱而不伸下之惡將長而不革禁殺戮以告
而誅之是所以怙善良佑窮弱也
禁暴氏
下士六人史三人胥六人徒六十人
疏曰禁庶民不得相陵暴王氏曰以刑殺中則民
不暴者教官之事以刑禁暴者刑官之事也
掌禁庶民之亂暴力正者撟誣犯禁者作言語而不信
者以告而誅之凡國聚衆庶則戮其犯禁者以徇凡奚
隸聚而出入者則司牧之戮其犯禁者(撟居表反)
鄭氏曰民之好為侵陵稱詐謾誕此三者刑所禁
劉氏曰亂謂悖於人倫暴謂敢作威怒力正謂脇衆
從已以邪為正者撟曲誣罔以觸刑禁者造作無然
之語以惑衆者禁暴氏之所紏以告司寇而誅之者
也王制曰析言破律亂名改作執左道以亂政者殺
行偽而堅言偽而辨學非而博順非而澤以疑衆者
殺以其出於邪惰而無補於中道又從而害於風俗
其殺之宜矣王氏曰凡國聚衆庶若祭祀田役之
類是已有犯禁者則戮之以正其罪且廵行而徇衆
以示戒也劉氏曰奚女奴隸男奴鄭氏曰其聚
出入有所使也王氏曰於其出入則或司以察之
或牧以治之亦以防其暴也故犯禁者則戮之
野廬氏
下士六人胥十有二人徒百有二十人
鄭氏曰廬客行道所舍王氏曰公劉詩曰于時廬
旅又曰于豳斯館則館大而廬小也野道之小室謂
之廬所以待行旅也先王設官以比國郊及野之道
路宿息之類故名官以野廬氏疏曰十里有廬野
廬氏掌國道路亦是禁戒之事故在此
掌達國道路至于四畿比國郊及野之道路宿息井樹
若有賓客則令守涂地之人聚柝之有相翔者誅之凡
道路之舟車轚互者叙而行之凡有節者及有爵者至
則為之辟禁野之横行徑踰者凡國之大事比脩除道
路者掌凡道禁邦之大師則令埽道路且以幾禁行作
不時者不物者(柝音託轚音計)
鄭氏曰達謂廵行通之使不陷絶也王氏曰掌達
國道路至于四畿則遂人所謂千夫有澮澮上有道
萬夫有川川上有路以達于畿是也謂之四畿則自
王城五百里四面皆達之也劉氏曰凡國野之道
十里有廬廬有飲食三十里有宿宿有路室路室有
委五十里有候館候館有積所以待賓客師役使命
之往来而地官遺人既掌之矣野廬氏又職往来按
比而肅其守衛故曰比國郊及野之道路宿息井樹
則餘可知也鄭氏曰比校也宿息廬之屬賓客所
宿及畫止也井以共飲食樹以為蕃蔽王氏曰國
語曰定王使單襄公聘於宋遂假道於陳以聘楚道
茀不可行司里不授館國無寄寓而知陳之不能守
其國此野廬氏達國之道路至於四畿廵而比其宿
息井樹者所以為先王之制也疏曰道路之旁皆
有民當處有賓客止宿即使聚柝以宿衞之也鄭
司農云有姦人相翔於賓客之側則誅之不令寇盗
賓客王氏曰語曰翔而後集彼翔而觀伺則有欲
集而為寇盗之意故誅之以禦姦也註疏舟車轚
互謂於廹隘處也車有轘轅坻閣舟有砥柱之屬水
陸之道舟車往来狭隘之所使以次叙過之王氏
曰舟行於水車行於陸或廹隘而相擊觸相差互則
為之叙先後而行之所以息爭止訟也有節者至則
欲達之而無留難有爵者至則在所承而無敢慢故
皆為之辟行人避焉然則野廬氏其徒百有二十人
則使其徒為之辟也禁野之横行徑踰者皆為防奸
也横行妄由田中徑踰射邪趨疾趨溝渠也治其壊
謂之修去其穢謂之除有修除道路者而野廬氏則
比校其人之數所以防怠也掌凡道禁者則有修閭
氏所謂以兵革趨行者與馳騁於國中者是已然野
廬氏所禁者在野之道也大師令埽道路以致潔也
鄭氏曰不時謂不夙則莫也不物謂衣服操持非比
常人也幾禁之者備姦人内賊及反間
蜡氏(蜡清預反)
下士四人徒四十人
鄭氏曰蜡骨肉腐臭蠅蟲所蜡也月令曰掩骼埋胔
此官之職也蜡讀為狙司之狙疏曰此亦掌禁戒
之事故在此
掌除&KR1990;凡國之大祭祀令州里除不蠲禁刑者任人及
凶服者以及郊野大師大賓客亦如之若有死於道路
者則令埋而置楬焉書其日月焉縣其衣服任器于有
地之官以待其人掌凡國之&KR1990;禁(&KR1990;以賜反楬音竭縣音玄)
鄭氏曰&KR1990;死人骨也及禽獸之骨皆是劉氏曰掌
除&KR1990;者揜而埋之不令暴露于溝壑道途也凡國之
大祭祀則令州里掌地者除其不蠲則非止于&KR1990;也
聖人見枯骨則傷動于心不忍其暴露也乃設蜡氏
以揜瘞之養仁心一齊戒是以不忍見之及其祭祀
則有司禁之王氏曰大祭祀先王所以致精神之
至而交乎神明之隠不以哀樂欲惡貳其心又去物
之可以昏憒其志意者焉不蠲刑者任人則在所惡
也凶服則在所哀也故蜡氏令州里除而禁之不蠲
所以致潔也任人謂司圜任之以事之人也刑者謂
黥劓之屬也凶服子見齊衰者之類也大師大賓客
亦如之者亦令州里除不蠲禁刑者任人及凶服者
盖大師以危事行凶器則在所慎賓客則致其齋欽
如承神故也
鄭氏曰揭欲令其識取之也有地之官主此地之吏
也其人其家人也&KR1990;禁孟春揜骼埋胔之屬
雍氏(於勇反)
下士二人徒八人
王氏曰掌隄防以止水故名官曰雍氏疏曰其職
掌溝瀆澮池之禁亦是禁戒之事故在此
掌溝瀆澮池之禁凡害於國稼者春令為阱擭溝凟之
利於民者秋令塞阱杜擭禁山之為苑澤之沈者(澮古外反阱在)
(性反擭胡化反苑於阮反)
王氏曰水十百相冓謂之溝水之所會謂之澮水之
大竇謂之瀆溝瀆澮池有禁然後其害去其利均矣
劉氏曰水潦溢漲害國之苖稼也王氏曰穿地為
穴以陷禽獸謂之阱於阱中設木以載禽獸使足不
及地謂之擭春令為阱擭以民方析而在田宜防其
害也春令為溝瀆以民方耕宜資其灌溉也所謂利
民如此秋則收成之時為其或陷害人也故令塞阱
杜擭鄭氏曰禁山之為苑不得為苑囿于山也澤
之沈者謂毒魚及水蟲之屬為其就禽獸魚鱉自然
之居而害之雜說雍氏為阱擭溝瀆以知禽獸水
潦之害於民田者其官與冥氏等同雖曰為阱擭溝
瀆以去害田者然禁山之為苑是不得擅為苑於山
也澤之為沈是不得毒餌於澤也聖人愛物之意順
萬物鳥獸自然之居也
萍氏(萍音平)
下士二人徒八人
鄭氏曰萍氏主水禁萍之草無根而浮取名於其不
沈溺王氏曰神農之書言萍能勝酒其為物又不
沈溺故掌國之水禁幾酒謹酒禁川游者名官曰萍
氏
掌國之水禁幾酒謹酒禁川游者
鄭氏曰水禁謂水中害人之處及入水捕魚鱉不時
幾酒苛察沽買過多及非時者謹酒使民節用酒也
書酒詰曰有政有事無夷酒禁川游備波洋卒至沈
溺者劉氏曰設萍氏之官掌其幾戒屬於秋官司
寇者禁之以刑也幾酒謹酒先王之於酒用之為禮
非以亂性也禁川游者雖習於川游必有溺而死者
莫若禁之為無失也王氏曰幾酒則於飲酒微察
其不節也謹酒則於用酒謹制其無度也書曰文王
誥教小子有正有事無彜酒越庶國飲惟祀德將無
醉以文王幾酒而庶國之飲酒者皆有節也所謂越
庶國飲惟祀者以文王謹酒而庶國之用酒者皆有
度也又曰羣飲汝勿佚盡拘執以歸于周予其殺成
王於酒致嚴如此而晚周之君臣乃至於沈湎滛泆
天下化之良可惜哉禁川游者亦所以防沈溺也
東萊曰周公命康叔撫封侯衛作酒誥一萹其刑之
重至于盡執拘以歸于周予其殺此是最初禁酒恐
人沈湎浸漬傷德敗性不過導廸民彝防閑私欲之
意至於周官之禁酒禹之惡旨酒皆是此意及其再
變如漢文帝為酒酺景帝以歲旱禁民酤酒比上面
古人恐民傷德敗性已自不同恐有用為無用之物
耗榖米民食不足此是再變比之酒誥所謂非惟不
敢亦不暇已無此意然而猶有重本抑末之心及至
三變自桑弘羊建㩁酒之利設心大不同不過私家
不得擅利公家却自專其利耳古者惟恐人飲酒到
後来惟恐人不飲酒雜說酒正内官自酒人以下
皆奄奚為之勢不可呵禁外事萍氏刑官之屬司虣
市官之屬則掌之宜矣後世立酒官務在於𣙜酤恐
民奪其利故亦掌禁察酒去先王遠矣
司寤氏
下士二人徒八人
王氏曰寐而覺謂之寤使掌夜時非覺而不寐者安
能定其刻漏之早晚哉所以謂之司寤氏也以宣王
之時去成王之世未遠而君子之趨朝或以夜未央
或以夜未艾則司寤氏之職廢而不行可知矣此詩
人所以箴之也
掌夜時以星分夜以詔夜士夜禁禦晨行者禁宵行者
夜遊者
劉氏曰此謂施於國中也日出而作不得不勤日入
而息不得不止所以順天之道養育大衆也故以星
見為夜時星沒為暁時而詔守夜之士行夜禁鄭
氏曰夜士主行夜徼候者如今都侯之屬王氏曰
自始夜至半曰宵日未出之時為晨王介甫曰禦
晨行者則禦使湏明而行禁宵行者則禁之使止也
劉氏曰其晨侵於夜而行者暮侵於宵而行者不可
測其奸非也夜而遊遨者妨衆息也皆禁之焉
司烜氏(烜讀如衛侯燬之燬故書燬為烜鄭司農云當為烜)
下士六人徒十有二人
鄭氏曰烜火也王氏曰取明火於日而名官謂之
司烜者易曰日以烜之盖火本於日亘之而後明也
然爟與烜皆火而司爟列於夏官司烜列於秋官者
盖司爟掌出入火南方之屬也故列於夏官司烜列
於秋官者司烜共明水火司寇所奉也故列於秋官
也
掌以夫遂取明火於日以鑒取明水於月以共祭祀之
明齍明燭共明水凡邦之大事共墳燭庭燎中春以木
鐸修火禁於國中軍旅修火禁邦若屋誅則為明竁焉
(夫方符反或音符齍音資墳扶云反燎刀召反中音仲竁昌絹反)
鄭氏曰夫遂陽遂也鑒鏡屬方諸也王氏曰考工
記所謂金錫半謂之鑒遂之齊而已盖遂以金為之
鑒亦以金為之内則以夫遂為金遂是已言陽遂則
知方諸之為隂言方諸則知陽遂之為圜隂陽者其
氣也方圜者其體也薛氏曰離者陽中之隂於物
為火坎者隂中之陽於物為水以金遂取火則以陽
召隂以方諸取水則以隂召陽劉氏曰明齍用明
水為齍盛也明燭用明火照爼豆也明水以明水為
玄酒也聖人之於天地宗廟社稷也散齊七日致齊
三日然後奉其祭祀敬潔之至盡天下之物不足以
稱其誠也故取火於日取水於月明水火者隂陽至
精之氣凝結而成者以將其誠致其潔也鄭氏曰
墳大也樹於門外曰大燭於門内曰庭燎皆所以照
衆為明王氏曰中春以木鐸修火禁於國中為季
春將出火先事而戒也軍旅修火禁大衆所在宜致
謹故也鄭氏曰鄭司農云屋誅謂夷三族無親族
收葬者故為葬之也玄謂屋誅不殺於市以適甸師
氏者也疏曰甸師氏屋舍中誅則王同族及有爵
者也王氏曰竁謂為壙以埋其尸也明竁盖揭其
罪於竁上若明刑明梏焉
條狼氏(條徒歴反)
下士六人胥六人徒六十人
鄭氏曰杜子春云條當為滌器之滌玄謂滌除也狼
狼扈道上疏曰狼扈猶今言狼籍謂不蠲之物在
道上
掌執鞭以趨辟王出入則八人夾道公則六人侯伯則
四人子男則二人凡誓執鞭以趨於前且命之誓僕右
曰殺誓馭曰車轘誓大夫曰敢不關鞭五百誓師曰三
百誓邦之大史曰殺誓小史曰墨(辟婢亦反轘戶串反)
王氏曰執鞭所以為威趨辟趨走以避行人使避條
狼氏所以衛上者也疏曰按序官條狼氏下士六
人胥六人徒六十人今云天子八人少二人矣盖取
胥徒中兼充也王介甫曰條狼氏主誓者掌辟之
官以禁止為事故也疏曰誓自有大官若月令田
司徒北面以誓之誓時此條狼氏則為之大言使衆
間之故云且命之鄭氏曰前謂所誓衆之前也有
司讀誓詞則大言其刑以警所誓也誓者謂行軍及
將祭祀時也出軍之誓誓左右及馭則書之甘誓備
矣郊特牲祭祀之誓曰卜之日王立于澤親聽誓命
受教諫之義也疏曰誓僕右者僕大僕與王同車
故大僕職云軍旅贊王鼓右謂勇力之士在車右備
非常誓馭謂與王馭車者也王介甫曰誓僕右者
為僕右誓其屬也誓馭者為馭誓其屬也鄭氏曰
車轘車裂也鄭司農云誓大夫曰敢不關謂不關於
君也玄謂大夫自受命以出則其餘事莫不復請也
王氏曰誓大夫曰敢不關鞭五百刑不及上大夫則
亦為大夫誓其屬也鄭氏曰師樂師也大史小史
主禮事(王先生曰王氏皆以此為誓其屬以文考之何屬之有鄭氏以為誓者出軍及祭祀之事)
(但謂樂師與大史小史主禮樂之事謂祭祀時耳曾不謂皆誓之於軍也大師職云大師執同律以聽軍)
(聲而詔吉凶是軍之有大師也大史職云大史抱天時與大師同車是軍之有大史也小史職云凡軍事)
(佐大史是軍之冇小史也刑不上大夫而誓之嚴如此軍事以嚴終也故廿誓可見矣軍國異容祭祀之)
(誓大宰掌之大司寇涖之何預於條狼氏哉)
劉氏曰違誓之刑有輕重者以其所責有大小也
陳氏曰古者用刑之法常恕以寬誓人之辭常嚴以
峻故軍旅之誓曰孥戮無餘刑祭祀之誓曰服大刑
明堂位之所言者誓百官之辭也條狼氏所謂殺轘
鞭墨者誓其屬之辭也凡欲齋莊謹肅而已孰謂其
法太苛哉
脩閭氏
下士二人胥一人徒十有二人
鄭氏曰閭謂里門疏曰二十五家之里門也王
氏曰里有門所以通往来扞制内外先王立官所以
脩治其事故名修閭氏
掌比國中宿互柝者與其國粥而比其追胥者而賞罰
之禁徑踰者與以兵革趨行者與馳騁於國中者邦有
故則令守其閭互唯執節者不幾(粥音育胥讀為偦)
劉氏曰掌比國中宿互柝者謂檢國中夜士之守宿
也互謂行馬以斷夜行者也柝謂擊柝以守門閭而
𫝊更者也鄭氏曰粥養也國所游養謂羡卒也(介甫)
(曰國粥謂行而粥物於國中者市官所不治故修閭氏比之)劉氏曰國之羡卒
使之什伍以追胥擒捕寇賊獲多者賞之否者罰之
鄭氏曰禁徑踰者兵革趨行者馳騁於國中者皆為
其惑衆也劉氏曰邦有故大喪札及寇盗防奸非
乘之以為變則今各守閭而互之以斷出入唯有節
者不幾其行也
冥氏(冥如字)
下士二人徒八人
王氏曰先王仁民而愛物然猛獸以害其人則傷吾
之仁必設官以攻之夫欲攻猛獸必有以使之冥然
而不覺然後可獲所以名官謂之冥氏雜說自冥
氏至庭氏十二官皆順天時以去民物之害雖若傷
殘乃所以仁愛此天之肅殺之意故皆属於秋官
王先生曰先王以善政生養天下之民其興利也詳
其除害也悉觀周禮所載道路一草木一鳥獸一昆
蟲小小利害或興或除而秋官地官分矣凡興利則
地官主之凡除害則秋官主之迹人禁麛卵者與其
毒矢射者而冥氏掌攻猛獸穴氏掌攻蟄獸矣羽人
以時徵羽翮于山澤之農而翨氏則攻猛鳥矣硩蔟
氏掌覆夭鳥之巢庭氏掌射國中之夭鳥矣掌蜃歛
互物蜃物以供闉壙之蜃而蟈氏則掌夫鼃黽㭬氏
掌攻水蟲剪氏掌除蠧物赤犮氏掌除貍蟲矣稻人
以溝蕩水以澮瀉水而雍氏則掌溝澮瀆池之害於
稼者矣山虞云凡竊木者有刑罰而柞氏掌攻草木
矣草人云土化之法而薙氏則掌殺草矣遺人云十
里有廬廬有飲食而野廬氏則掌令守涂地之人聚
柝有相翔者誅之矣
掌設弧張為阱擭以攻猛獸以靈鼔敺之若得其獸則
獻其皮革齒湏備(敺丘于反)
王氏曰設弧以射之設張以伺之劉氏曰弧張機
弩罝罦之屬鄭氏曰靈鼔六面鼓敺之使驚趨阱
擭湏者頥下湏也備謂搔(注音爪)也王氏曰非特為
人除害又資其物之利用也
庶氏(庶讀如藥煑之煑章預反)
下士一人徒四人
鄭氏曰庶者驅除蠱毒之言王氏曰先王以善政
養天下之民既繁且庶故設官以除毒蠱之害者謂
之庶氏也
掌除毒蠱以攻說禬之嘉草攻之凡敺蠱則令之比之
(蠱音古禬音潰)
劉氏曰蠱毒之病人非一種而下士一人者掌其方
書治禁之法也以攻說禬之者用巫醫以祝禁之也
嘉草攻之者草有善制其毒者也鄭氏曰攻說祈
名祈其神求去之也禬除也嘉草藥物其狀未聞攻
之謂燻之劉氏曰凡能敺蠱者隨其方土所宜各
有能者人有病焉則令呼之也及其用則比其優劣
焉
穴氏
下士一人徒四人
鄭氏曰穴氏主摶蟄獸所藏
掌攻蟄獸各以其物火之以時獻其珍異皮革
鄭氏曰蟄獸熊羆之屬冬藏者也將攻之必先燒其
所食之物於穴外以誘出之乃可得之也
翨氏(翨音翅)
下士二人徒八人
王氏曰翨鳥羽也鳥之飛在翨攻猛鳥者必攻其翅
然後可獲故名官曰翨氏
掌攻猛鳥各以其物為媒而犄之以時獻其羽翮(掎居綺反)
(翮戶革反)
註疏猛鳥鷹隼之屬若今取鷹隼者以鳩鴿置於羅
網之下以誘之鳥来下則犄其脚劉氏曰各以其
物隨其性之所宜非一物也或以鳩鴿之雛或以匹
類但可媒而獲之其法多矣王氏曰掎之則係其
足王介甫曰攻猛鳥以除人物之害焉非特利其
羽翮而已孟子曰鳥獸之害人者消然後人得平土
而居之則正以除害為主也
柞氏(柞側百反)
下士八人徒二十人
鄭氏曰柞除木之名除木者必先刊剥之王氏曰
詩曰載芟載柞王介甫曰先王之於林麓也設虞
衡為厲禁以掌之又置柞氏攻之者欲其材木為用
則設官為厲禁以養蕃之欲其地宅民稼穡則刊剝
而化之帝省其山松柏斯兊柞棫斯拔則虞衡之官
修焉作之屏之其菑其翳修之平之其灌其栵則柞
氏之職用焉
掌攻草木及林麓夏日至令刊陽木而火之冬日至令
刊隂木而水之若欲其化也則春秋變其水火凡攻木
者掌其政令(刊若干反)
王氏曰積木曰林山足曰麓草木所生林麓之地皆
可以宅民稼穡故柞氏掌攻治之鄭氏曰刊剥互
言耳皆謂斫去皮王氏曰夏日至至陽之日也陽
木也以至陽之日刊而火之則不勝其陽而死且不
肄焉冬至日至隂之日也隂木也以至隂之日剝而
水之則不勝其隂而死且不肄焉凡木之生於山南
則為陽生於山北則為隂其隂陽之氣既偏勝矣又
因至陽至隂之日而加以水火隂陽之盛氣宜其死
而不復生矣疏曰山虞取其堅刃冬斬陽夏斬隂
此欲死之故夏陽木冬隂木王氏曰若欲其化則
春秋變其水火者欲其化而為土也隂木嘗以冬至
之日水之矣至春又從而火之陽木嘗以夏至之日
火之矣至秋又從而水之則其蘖薄於隂陽相沴之
氣化而為土矣
薙氏(薙他計反)
下士二人徒二十人
鄭氏曰書薙或作夷鄭司農云掌殺草故春秋傳曰
如農夫之務去草芟夷藴崇之玄謂薙讀如鬀小兒
頭之鬀書或作夷此皆剪草也劉氏曰掌薙五地
之草以待耕種
掌殺草春始生而萌之夏日至而夷之秋繩而芟之冬
日至而耜之若欲其化也則以水火變之掌凡殺草之
政令(繩音孕)
疏曰此薙氏所掌治地從春至冬亦一年之事後年
乃可種也鄭氏曰萌之者以鎡基斫其生者夷之
以鈎鎌廹地芟之也疏曰秋時草物含寔鄭氏
曰含實曰繩芟其繩則實不成孰劉氏曰所以滅
其種也鄭氏曰耜之以耜測涷土剗之王氏曰
若欲其化也亦欲其化為土鄭氏曰以火燒其所
芟萌之草已而水之則其土亦和美矣月令季夏燒
薙行水利以殺草加以熱湯是其一時著之
硩蔟氏(硩讀為擿它歴反蔟倉獨反)
下士一人徒二人
王氏曰人情莫不欲吉而惡凶先王與民同吉凶之
患則凡兆凶者皆在所去焉故設官掌覆夭鳥之巢
而謂硩蔟氏硩言摘也蔟言巢也摘其巢而去之則
夭鳥不復至矣
掌覆妖鳥之巢以方書十日之號十有二辰之號十有
二月之號十有二歲之號二十有八星之號縣其巢上
則去之(覆方復反夭音妖縣音玄)
劉氏曰夭鳥者隂陽邪氣之所生故欲妖怪而不祥
於人間夜則飛騰所至為害若鬼車之類皆是鄭
氏曰覆猶毁也方版也日從甲至癸也辰謂從子至
亥也月從娵至荼也歲從攝提格至赤奮若也星從
角至軫也夭鳥見此五者而去劉氏曰縣諸其巢
之上則衆神臨之正氣之所萃也是以夭邪之物無
所自存
剪人
下士一人徒二人
鄭氏曰剪斷滅之言也主除蟲蠧者詩云實始翦商
掌除蠧物以攻禜攻之以莾草薰之凡庶蠱之事(蠧丁故反)
(禜音詠莾亡蕩反庶草預反)
鄭氏曰蠧物穿食人器物者蟲魚亦是也攻禜祈名
莾草藥物殺蟲者以熏之則死庶除毒蠱者蠱亦蠧
之類也疏曰是以蠱毒亦使剪氏除之
赤犮氏(友音跋赤如字又采昔反)
下士一人徒二人
鄭氏曰赤犮猶言捇拔(捇音赤采昔反拔蒲八反)也主除蟲豸自
埋者疏曰捇拔除去之也
掌除墻屋以蜃炭攻之以灰洒毒之凡隙屋除其貍蟲
(蜃市軫反洒色買反貍莫皆反)
鄭氏曰除墻屋者除蟲豸藏逃其中者劉氏曰隙
屋隙罅之間有蟲豸蠼螋蜈蚣之類能螫毒人者
鄭氏曰蜃大蛤也擣其炭以坋之則走沃灰以洒之
則死疏曰埋藏之蟲以屋孔穴之中故以隙屋言
之
蟈氏(蟈古獲反)
下士一人徒二人
鄭氏曰蟈蛙也月令曰螻蟈鳴
掌去鼃黽焚牡蘜以灰洒之則死以其烟被之則凡水
蟲無聲(去起吕反鼃音蛙黽莫幸反牡莫口反鞠弓六反被皮義反)
鄭氏曰鼃黽蝦蟇也鼃蟈也黽耿黽也蟈與耿黽尤
怒鳴為聒人故去之劉氏曰謂宗廟之祭祀賓客
之宴饗君臣之齋戒朝廷之會同凡禮樂未作而以
肅静為敬之時則螻蟈鼃黽之喧鳴不可以不禁也
故設下士一人掌去之之法焉鄭氏曰牡鞠菊不
華者以其煙被之者假令風從東方来則於水東面
為煙令煙西行被之水上則凡水蟲無聲
壼涿氏(涿陟角反)
下士一人徒二人
鄭氏曰壼瓦鼓也涿擊也
掌除水蟲以炮土之鼔驅之以焚石投之若欲殺其神
則以牡橭午貫象齒而沈之則其神死淵為陵(炮步交反橭音)
(古)
鄭氏曰水蟲狐蟈之屬炮土之鼔瓦鼓也焚石投之
使驚去劉氏曰土之性沈而克於水炮而為鼔擊
諸水上則雖淵深莫不可達入水而應於土故也焚
石投之攻之以火氣應之以陽聲則隂邪之蟲去矣
鄭氏曰神水神龍罔象也王介甫曰今南方有所
謂淵神者民犯之能出為崇王氏曰牡橭榆木也
以牡橭為幹從横以象齒貫之所謂午貫也以牡橭
為貫象齒而沉之水神感其氣而死其神旣死則淵
水雖深實為陵矣凡此之類皆聖人所以變化驅除
之術非夫深窮物理之所以相治相克者孰能與於
此且夫琥珀拾芥磁石引鍼戎鹽累夘獺膽分杯壞
漆以蟹浣錦以魚散血以藕皮毁金以羊角皆出於
自然之理先王命官如此豈非知變化之道知神之
所為乎則其寓於政事之間莫非道之所運豈庸常
之所能知哉
庭氏
下士一人徒二人
鄭氏曰庭氏主射國中妖鳥令國中潔清如庭者也
掌射國中之夭鳥若不見其鳥獸則以救日之弓與救
月之矢夜射之若神也則以大隂之弓與枉矢射之(射)
(食亦反)
鄭氏曰不見鳥獸謂夜来鳴呼為怪者獸狐狼之屬
王氏曰救日之弓救月之矢謂救日月食所作者也
嘗用此救日月則其精氣足以勝妖故以此射之若
神也則若神降于莘呌于宋大廟之類非鳥獸之聲
也鄭氏曰大隂之弓救月之亐枉矢救日之矢歟不
言救日之弓與救月之矢者互言之救日用枉矢則
救月以恒矢可知也
銜枚氏
下士二人徒八人
鄭氏曰銜枚止言語囂讙也枚狀如箸横銜之為之
繣結於項疏曰亦掌禁戒之事故在此
掌司囂國之大祭祀令禁無嚻軍旅田役令銜枚禁嘂
呼歎嗚於國中者行歌哭於國中之道者(嚻五羔反嘂音呌)
王氏曰掌司嚻者司察在朝者言語之喧譁也疏
曰大祭祀令主祭祀之官使禁止無讙嚻王氏曰
祭祀貴静而肅所以致嚴也鄭氏曰軍旅田役令
銜枚為其言語以相悮也王氏曰車攻詩曰之子
于征有聞無聲以言選車徒無喧嘩之聲也劉氏
曰聲大而急曰嘂聲高而緩曰呼聲嗟而怨曰歎聲
悲而傷曰嗚鄭氏曰禁嘂呼嘆嗚行歌哭者為其
惑衆相感動也
伊耆氏(耆巨之反)
下士一人徒二人
鄭氏曰伊耆氏古王者號始為蜡以息老物此主王
者之齒杖後王識伊耆氏之舊而以名官與今姓有
伊耆氏陳氏曰伊耆氏其有功於耆老著矣故周
公以其氏名官後世以官為姓
掌國之大祭祀共其杖咸軍旅授有爵者杖共王之齒
杖(咸音函)
鄭氏曰咸謂函也老臣雖杖於朝事鬼神尚敬去之
有司以此函藏之旣事乃授之劉氏曰軍旅授有
爵者尊其爵以御衆也不必老焉共王之齒杖以齒
而王賜之杖也鄭氏曰王之所以賜老者之杖王
制曰五十杖於家六十杖於鄉七十杖於國八十杖
於朝
大行人中大夫二人小行人下大夫四人司儀上士八
人中士十有六人行夫下士三十有二人府四人史八
人胥八人徒八十人
雜說大行人一項止掌交專掌賓客之禮乃屬秋官
此亦見朝儀之嚴其意自深遠唐氏曰伯夷降典
而繼以折民惟刑周禮行人之官而必屬之司寇此
古者禮刑相表裏之意也洪範六曰司寇七曰賓論
語齊之以刑齊之以禮亦此意
大行人掌大賓之禮及大客之儀以親諸侯春朝諸侯
而圖天下之事秋覲以比邦國之功夏宗以陳天下之
謨冬遇以協諸侯之慮時會以發四方之禁殷同以施
天下之政時聘以結諸侯之好殷覜以除邦國之慝間
問以諭諸侯之志歸脤以交諸侯之福賀慶以贊諸侯
之喜致禬以補諸侯之烖(朝直遥反比毗志反好呼報反覜通弔反間去聲脤上忍)
(反禬音會)
劉氏曰大賓謂来朝之諸侯大客謂來聘之孤卿
鄭氏曰朝覲宗遇會同此六事以王見諸侯為文圖
比陳協皆考績之言王者春見諸侯則圖其事之可
否秋見諸侯則比其功之高下夏見諸侯則陳其謀
之是非冬見諸侯則合其慮之異同六服以其朝歲
四時分来更迭如此而徧時會無常期諸侯有不順
服者王將有征討之事則既朝王命為壇於國外合
諸侯而發禁禁九伐之法也殷同者王十二歲一廵
守若不廵守則六服盡朝既朝王亦命為壇於國外
合諸侯而命其政所命之政如王廵守四方四時分
来歲終則徧矣劉氏曰朝覲宗遇四者隨時必異
其名互文以見事上之意乃共圖事於春陳謨於夏
成功於秋恊慮於冬終而復始循環無窮者所以一
其禮樂刑政於天下也黃氏曰諸侯平時無事之
時王者之使相繼於道德意志慮道之使知度量法
則諭之使同好惡已一於心用捨已一於事及其入
王則又會而圖之收衆見以為王明合衆善以為王
道以四海為一家中國為一人盖如此耳李氏曰
君臣之禮不可以不接不接則上恩不下流下情不
上達嫌疑易以生毁譽易以入天地不交則否柔進
而上行則錫馬蕃庶晝日三接也先王知其如此故
制諸侯之朝以之圖事比功陳謨恊慮發禁施政則
言何以不見納行何以不見知姦邪何以介其間左
右何以塞其路漢刺史奏事京師其斯之謂乎劉
氏曰諸侯非朝歲則遣卿以聘於天子殷同之歲不
朝者則遣卿以覜於天子鄭氏曰時聘殷覜此二
者亦以王見諸侯之臣使来者為文也諸侯使大夫
来聘親以禮見之禮而遣之所以結其恩好也諸侯
使卿来覜天子天子以禮見之命以政禁之事所以
除其惡行慝猶惡也間問歸脤賀慶致禬此四者王
者王使臣於諸侯之禮也間問者間歲一問諸侯謂
存省之屬諭諸侯之志者諭言語諭書名其類也
王氏曰脤所以交神之福以脤歸之則與諸侯共其
福也故曰以交諸侯之福諸侯有喜也賀慶以贊之
所以與之同其樂諸侯有灾也致禬以補之所以與
之同其憂王先生曰致禬者凶禮五者皆是王
氏曰朝覲宗遇會同六者諸侯致勤於王者也間問
歸脤賀慶致禬四者王致愛於諸侯者也諸侯以禮
致其憂王以仁致其愛尊卑之意通内外之誠達尚
何猜疑間貳之為患哉所以親諸侯者在是矣
以九儀辨諸侯之命等諸臣之爵以同邦國之禮而待
其賓客上公之禮執桓圭九寸繅藉九寸冕服九章建
常九斿樊纓九就貳車九乘介九人禮九牢其朝位賓
主之間九十步立當車軹擯者五人廟中將幣三享王
禮再祼而酢饗禮九獻食禮九舉出入五積三問三勞
諸侯之禮執信圭七寸繅藉七寸冕服七章建常七斿
樊纓七就貳車七乘介七人禮七牢朝位賓主之間七
十步立當前疾擯者四人廟中將幣三享王禮壹祼而
酢饗禮七獻食禮七舉出入四積再問再勞諸伯執躬
圭其他皆如諸侯之禮諸子執榖璧五寸繅藉五寸冕
服五章建常五斿樊纓五就貳車五乘介五人禮五牢
朝位賓主之間五十步立當車衡擯者三人廟中將幣
三享王禮壹祼不酢饗禮五獻食禮五舉出入三積壹
問壹勞諸男執蒲璧其他皆如諸子之禮凡大國之孤
執皮帛以繼小國之君出入三積不問壹勞朝位當車
前不交擯廟中無相以酒禮之其他皆眡小國之君凡
諸侯之卿其禮各下其君二等以下及其大夫士皆如
之(繅音藻藉在夜反斿音留樊畔干反纓乘證反介音个軹之氏反擯必刃反祼古亂反酢木洛反食音嗣)
(積子賜反勞七報反信音申各下戶嫁反)
鄭氏曰九儀謂命者五公侯伯子男也爵者四孤卿
大夫士也王氏曰𫝊曰名位不同禮亦異數雜
說温公曰夫禮辨貴賤叙親疎裁庶物非名不著非
器不形名以命之器以别之然後上下粲然有倫夫
繁纓小物也而孔子惜之正名細務也而孔子先之
誠以名器旣亂則上下無以相辨故耳劉氏曰大
行人掌邦之禮賓客之儀而刑之秋官者司寇掌刑
以齊天下使之必由於禮樂者也不由於禮樂大則
有司馬之政小則有司寇之刑此中和所以致於天
下也故分六服所以齊其遠邇當朝者不敢不至矣
封五等所以齊其大小當踐者不敢不行矣至於圭
玉繅藉冕服旂常纓就車乘介勞朝位步立前後幣
享等差祼酢獻舉積數問勞莫不為之等殺一其儀
禮者所以辨上下之分定諸侯之志能使人人安於
其位樂於其職不敢僣於上以作其奸不敢凌於下
以作其威遵王之猷以建其極凡長民者舉皆如是
則用中之道行乎四方矣王氏曰上公九命故其
禮以九為節侯伯七命故其禮以七為節子男五命
故其禮以五為節鄭氏曰冕服著冕所服之衣也
九章者自山龍以下七章者自華蟲以下五章者自
宗彜以下也常旌旗也斿其屬縿垂者也樊纓馬飾
也以罽飾之每一處五采備為一就就成也貳車副
車也介輔已行禮者也禮大禮饔餼也三牲備為一
牢朝位謂大門外賓出車及王車出迎所立處王始
立大門内交擯三辭乃乘車而迎之齊僕為之節
疏曰軹榖末也陳氏曰前疾轅曲中在軹之前衡
之後王氏曰衡在輈下車&KR2475;兩服之領前王介
甫曰上公朝位賓主之間九十步立當車軹擯者五
人侯伯七十步立當前疾擯者四人子男五十步立
當衡擯者三人則尊者舒而縟卑者䠞而略故也
疏曰廟中將幣三享此謂行朝禮在朝訖乃行三享
在廟也鄭氏曰廟受命祖之廟也三享三獻也皆
束帛加璧庭實惟國所有朝士儀曰奉國地所出重
物而獻之明臣職也朝先享不言朝者朝正禮不嫌
有等也王禮王以鬱鬯禮賓也鬱人職曰凡祭祀賓
之祼事和鬱鬯以寔彜而陳之禮者使宗伯攝酌圭
瓚而祼王既拜送爵又攝酌璋瓚而祼后又拜送爵
是謂再祼再祼賓乃酢王也禮侯伯一祼而酢者祼
賓客酢王而已后不祼也禮子男一祼不酢者祼賓
而已不酢王也王介甫曰一祼不酢則有禮而無
報若不敢當焉卑故也饗禮九獻七獻五獻則主於
飲故以獻為節食禮九舉七舉五舉則主於食故以
舉為節疏曰九獻者王酌獻賓賓酢主人主人酬
賓酬後更八獻是為九獻九舉者行食禮之時九舉
牲體而食畢出入五積者謂在路供賓来去皆五積
每積有牢禮米禾芻薪鄭氏曰問問不恙也勞苦
倦乏也凡此數不同者皆降殺凡大國之孤以下以
君命来聘者也孤尊既聘享更自以其摯見執皮帛
而已豹皮表之為飾繼小國之君言次之也朝聘之
禮每一國畢乃前不交擯者不使介𫝊辭交於王之
擯親自對擯也以酒禮之酒謂齊酒也和之不用鬱
鬯耳王介甫曰以酒禮之以祼如祭祀非禮人君
不用也鄭氏曰其他謂貳車及介牢禮賓王之間
擯者將幣饗食之數凡諸侯之卿及大夫士此亦以
君命来聘者也所下其君者介與朝位也其餘則自
以其爵疏曰卿各下其君二等若公之卿以七侯
伯卿以五子男卿以三也大夫又各下卿二等士又
降殺大夫薛氏圖云諸侯朝天子之禮始至天子
之境先謁關人關人告王王使小行人迎勞於畿又
使大夫致積及郊王使大行人服皮弁用璧以勞之
諸侯亦服皮弁服受之諸侯擯王使者用束帛乘馬
及國天子賜館使司空致舍小行人為承擯諸侯擯
王使者亦用束帛乘馬乃致飱春夏之時將朝之旦
諸侯則服禆冕釋奠於禰遷主各乘其所受上輅上
服公之朝位賓主之間乃去門九十步則止公下車
當軹而立介九人卿為上介大夫為次介士為衆介
侯伯則介七人朝位七十步立當前疾子男則介五
人朝位相去五十步立當車衡若秋冬之時將朝之
旦諸侯皆乘墨車而致於大門之外衣服旌旗朝位
遠近之數陳介及擯如朝禮但王不迎直陳擯介上
擯自與諸侯相接𫝊命更至廟門之舍盖諸侯前期
皆授舍於廟門之外也天子迎公擯者五人宗伯為
上擯小行人為承擯嗇夫為末擯其餘二人是士以
逆之王與公相對相去三丈六尺法門之廣旁加一
步之數王時服衮冕乘金路建大旂在於門内上擯
受命請事𫝊承擯自擯而𫝊至介自介而𫝊至公更
報而下𫝊命既訖王乃乘車出門下車而揖之公則
前至門外相揖而入三擯三介為之三相初出臯門
之時三相俱入及庫門而止一相及廟門外之舍諸
侯入于舍王則更迎侯伯王迎侯伯擯者四人初至
門下車陳介東西𫝊命之儀擯介薦行相揖而入每
入門止相及次入舍如上公之禮王則更迎子男王
迎子男擯者三人其他如侯伯之禮公立當車軹侯
伯立當前疾子男立當車衡則王出門下車時當車
軫而立歟王既迎訖則服皮弁服於路門外正朝當
宁而立諸侯即服於舍服皮弁各執瑞玉至於朝諸
公皆東面諸侯皆西面伯子男從侯而朝序進授玉
先盡同姓次及異姓也將授贄之時皆進當王前而
北東面奠玉再拜稽首王命親授諸侯乃執玉而進
王以冒玉合圭然後受之諸侯退再拜稽首授贄既
訖各還其舍王既受贄則更服衮冕至於廟中當扆
而立諸侯各服禆冕一相而入以行享禮隨國所有
分為三享王者之後三享皆以圭璋致之五等諸侯
三享皆以璧琮致之致享之禮王但撫之諸侯自受
於宰朝禮之法先行王禮然後乃行后禮此據春夏
朝宗之禮若秋冬覲遇之時王則服衮當扆而立受
朝享之禮諸侯入門右皆奠玉再拜王命時受之諸
侯更取玉升堂致命王親受諸侯降堂又再拜稽首
王迎升然後行三享之禮王皆撫之諸侯降堂自受
玉率如朝宗之法惟乘墨車以示有降以肅氣之時
故車服不敢盡同天子覲禮云偏駕不入王門是也
天子不迎之以放肅殺之氣覲遇之時天子不下堂
故朝享併受於廟所以異於朝宗也朝覲宗遇諸侯
行朝享既訖王使宗伯以圭瓚酌鬱鬯祼賓王拜送
之公無酌酢之禮次后亦使以璋瓚亞祼賓后拜送
之公則酢王所謂王禮再祼而酢不酢后也侯伯則
王使宗伯一祼侯伯則酢王后不祼也子男則一祼
不酢必使宗伯攝祼者君不酌臣故也宗伯攝祼王
與后皆拜送之者敬恭之事不可使人代也禮畢還
館諸公卿皆就館見之若有功者天子賜之車服同
姓則金路異姓則象路庶姓則革路服則衮冕毳冕
皆使公卿箧服如書就館致之諸侯擯使者亦以束
帛乘馬致饔餼於館公則九牢侯伯則七牢子男則
五牢皆就館致之諸侯亦以束帛乘馬賓使者夕則
后致饔餼之禮後日王速賓来就廟中行饗饗者烹
大牢以飲賓几設而不倚爵盈而不飲以訓恭儉也
食者亦烹大牢以食賓無酒行食禮之時也燕則異
於饗食之禮示以慈惠以毛為尚其樂無算也取其
驩而已其爵無算取其醉而已取脯以降奏陔而出
則王所以致愛於諸侯者至矣公則三饗三食三燕
侯伯則再饗再食再燕子男則一饗一食一燕亦隆
殺之節也饗食燕既訖乃還王致贈郊送加勞之禮
公則出入五積三問三勞侯伯則出入四積再問再
勞子男則出入三積一問一勞送皆至竟凡諸侯當
朝之歲有故而不得朝者皆遣世子而朝若已誓於
天子者則禮下其君一等公之子則從侯伯禮侯伯
之子則從子男禮未誓者以皮帛繼子男也若皆不
得朝又無世子則使孤孤之禮以五介朝位賓主之
間五十步貳車五乘與子男同所異者立當車前不
交擯廟中無相以酒禮而已無孤者則使卿如聘禮
也又曰諸侯聘天子之禮凡聘皆使卿為主大夫
為介士為衆介公使介七人侯伯則五人子男則三
人故經云諸侯之臣使介各下其君二等將行之旦
朝服釋幣於禰告君然後釋幣於行行在廟門外上
介及衆介皆從衆受命於朝聘主受享束帛加璧二
王之後公使則享用圭次受夫人聘璋享用玄纁束
帛加璧王者之後皆用圭璋者尊於五等諸侯故也
公聘天子用圭后用璋者取其半圭也享王用璧后
用琮者取天地配合之象既受圭璋璧琮遂行張旜
出國舍於郊明日歛旜行至王畿更張旜示有事於
此先謁關人關人報入王使請事遂導以入若公之
孤則三積不問一勞至近郊張旜而行王使大夫授
館致館王則遣人致飱將行聘之前皆遣人受舍於
文王廟門之外行聘之旦朝服釋幣於禰服冕服乘
車建旜至於大門之外公使則七十步侯伯使則五
十步子男使則三十步下車孤北面立卿則車前五
步介皆陳於西北東面王待之擯數皆如其君也春
夏之時王乘車而迎至大門内上擯立於門外西面
承擯以下繼而立皆西南末擯末介相去三丈六尺
交擯不𫝊辭上擯揖俱前𫝊辭訖王則不出門賓入
大門之内見王初入門之時賓之上介拂西棖士介
拂闑乃從王入庫門則止一相士介從上介而上至
次若秋冬時王不至大門之内迎賓其朝享併受之
於廟其介及擯陳設之儀如王迎之儀但上擯帥之
而入也賓既入次王則服皮弁受聘於朝時賓亦服
皮弁受玉訖然後更服冕服入廟當扆而立賓入次
改服禆冕而入士介皆從賓而入享於廟升堂進玉
於上前王撫之亦行三享王禮之出廟門更自以其
贄束帛豹皮表之為飾繼小國之君後而入見遂行
私覿之禮見王出至大門之内使問其君及勞賓也
聘訖還館主人致享餼明日發幣於公卿后以致餼
公卿得幣皆有禮於賓也然後受享受食受燕而還
王亦使行人送至館其還玉之儀與諸侯相聘還玉
之禮同
邦畿方千里其外方五百里謂之侯服歲壹見其貢祀
物又其外方五百里謂之甸服二歲壹見其貢嬪物又
其外方五百里謂之男服三歲壹見其貢器物又其外
方五百里謂之采服四歲壹見其貢服物又其外方五
百里謂之衛服五歲壹見其貢材物又其外方五百里
謂之要服六歲壹見其貢貨物九州之外謂之蕃國世
壹見各以其所貴寳為贄(嬪婢人反見賢遍反)
疏曰此一經見九州諸侯依服數来朝天子因朝而
貢與小行人春入貢者别彼是歲之常貢也鄭氏
曰要服蠻服也劉氏曰邦畿千里之外侯服也為
方百里者三百甸服之地為方百里者五百男服之
地為方百里者七百采服之地為方百里者九百衛
服之地為方百里者千有一百要服之地為方百里
者千有三百則六歲而朝者其多四倍於侯服而有
餘五歲而朝者其三倍於侯服而不足四歲而朝者
二倍於侯服三歲而朝者再倍於侯服而不足先儒
相𫝊六服各以其歲而朝循環以行四時之禮則為
要服者凡二十四年而後徧於朝覲宗遇將何以圖
事比功陳謨協慮也是豈然乎盖八州者五十六卒
正也百有六十八連帥也二百有三十六屬長也所
總之國每歲各隨其服分為四時之朝則多寡之數
大約亦等要服四時皆有朝者五歲而徧也則六服
四時各獲朝貢地里遥者歲數漸多服國少者朝覲
亦數勞逸既均多寡常等春得以圖事夏得以陳謨
秋得以比功冬得以恊慮則王之歲事不勞而成於
四方遂於萬物無所不正矣(薛氏圖云朝覲宗遇會同此六禮者以諸侯見)
(王為文也六服之内四方以時分来或朝春者據王城東或宗夏據王城南或覲秋據王城西或遇冬據)
(王城北方也四方四分更至逓来而徧其當朝之歲則於國中其不當朝之歲則直為壇於國外以朝而)
(已所謂時會殷同是也時會則有事而會也殷同則王不廵守六服盡朝也時聘殷覜此二者亦以王見)
(諸侯之臣使来者為文也時聘亦無常期天子有事乃聘之竟外之臣既非朝歲不敢凟為小禮也殷覜)
(謂一服朝之歲以朝者少諸侯乃使卿以大禮衆聘焉一服朝在元年七年十一年盖以侯服年年朝甸)
(服二年四年六年八年十年朝十二年從天子廵守是甸服於元年七年十一年無朝法使卿殷覜也男)
(服三年六年九年朝十二年從天子廵守於元年七年十一年亦無朝法亦使卿聘也采服四年八年朝)
(十二年從天子廵守則元年七年十一年亦無朝法亦使卿聘也衛服五年十年朝十二年從天子巡守)
(則元年七年十一年亦無朝法亦使卿聘也要服六年朝十二年從天子廵守則元年七年十一年亦無)
(朝法亦使卿聘也)王氏曰自侯服歲一見至於要服六歲一
見以遠近為之疏數之節也自要服以上所貢有常
物而蕃國則各以其所貴寳為摯者詳於治内而略
於治外也郊特牲曰旅幣無方所以别土地之宜而
節遠近之期也土地之宜在物而遠邇之期在人然
則六服之法其見有六歲之差所謂節遠邇之期也
其貢有六物之異所謂别土地之宜也然則書之周
官言周王撫萬邦廵侯甸四征弗庭綏厥兆民則曰
六服羣辟罔不承德至於訓廸厥官則曰六年五服
一朝者以侯甸男采衛而言也六服羣辟罔不承德
者兼要服而言也先王之制中國五服而周官言六
者盖近中國之夷狄承德則國家閒暇可以明政刑
之時也方是時也四征弗庭其治未若制禮之際為
已備矣其限期止於五服而已周官行人於六服之
見則及於要服者則其治為尤詳於四征弗庭之時
也近中國之夷狄非特承德而又能入貢以来見焉
則致禮以致太平者此其極也鄭氏曰九州之外
蕃服也無朝貢之歲父死子立及嗣王即位乃一来
耳各以其所貴寳為摯則蕃國之君無執玉瑞矣所
貴寳見𫝊者若犬戎獻白狼白鹿是也唐氏曰鄭
氏謂夷鎮皆在九州之外非也惟蕃國在九州之外
即所謂東漸西被朔南暨聲教者也夷服鎮服尚在
九州之内行人不言者見摯與蕃國同也然蕃國雖
以面二百五十里為率通曰九州之外亦無道里之
限矣雜說禹貢九州貢物各以其所有東西南北
異處産物不同而大行人言土貢四面如一先儒不
能明也而信之是不知六服諸侯貢物凡有九貢大
行人姑整齊言之不復言某國貢某物也唐氏曰
楚於周非侯服而包茅不入齊得以責之則祀貢不
止於侯服行人之文盖亦互見耳非以此為限也
王之所以撫邦國諸侯者歲徧存三歲徧覜五歲徧省
七歲屬象胥諭言語恊辭命九歲屬瞽史諭書名聽聲
音十有一歲達瑞節同度量成牢禮同數器修法則十
有二歲王廵守殷國(胥讀為諝思叙反屬章束反)
疏曰此一經並是王撫諸侯之事對上經皆是諸侯
上撫王室之事鄭氏曰撫猶安也存覜省者王使
臣於諸侯之禮所謂間問也歲者廵守之明歲以為
始也劉氏曰存問其安否也覜視其治效也省察
其風化也鄭氏曰王制曰五方之民言語不通嗜
慾不同達其志通其欲東方曰寄南方曰象西方曰
狄鞮北方曰譯此官正為象者周始有越重譯而来
獻是通言語之官為象胥云胥謂象之有才知者也
辭命六辭之命也瞽樂師也史大史小史也王氏
曰諭書名所以同其文也聽聲音所以和其聲也瑞
六瑞也節六節也鄭氏曰度丈尺也量區釡也
王氏曰牢禮若掌客之所掌鄭氏曰數器銓衡也
法八法也則八則也達同成修皆謂齎其法式行至
則齊等之也成平也平其僭踰也王先生曰書曰
恊時月正日同律度量衡此有虞氏廵守之制也王
制曰命大師陳詩命市納賈命典禮考時月正日同
律此夏商廵守之制也亦與此無以異鄭氏曰王
廵守諸侯會者各以其時之方書曰肆覲東后是也
其殷國此四方四時分来於平時王介甫曰王廵
守則諸侯各朝於方岳王不廵守則會諸侯而殷見
或廵守或殷國其出而省焉一也東萊曰廵守之
禮此乃維持治具提攝人心聖人運天下妙處大抵
人心久必易散政事久必有缺一次廵守又提攝整
頓一次此所以新新不已之意然唐虞五載一廵守
周却十二年何故盖周時文治漸成禮文漸備所以
十二年方舉廵守之事此是成王知時變識會通處
凡諸侯之王事辨其位正其等恊其禮賓而見之若有
大喪則詔相諸侯之禮若有四方之大事則受其幣聽
其辭凡諸侯之邦交歲相問也殷相聘也世相朝也(相息)
(亮反)
疏曰王事諸侯朝王之事鄭氏曰詩云莫敢不来
王孟子曰諸侯有王疏曰辨其位謂九十七十五
十步之位正其等謂尊卑之等謂冕服旌旗貳車之
類皆有等級其禮謂牢禮饗燕之禮以此禮等賓敬
而見之也大喪諸侯為天子斬衰有哭位周旋擗踊
進退皆有禮法湏有助以告教之鄭氏曰四方之
大事謂國有兵寇諸侯来告急者禮動不虛皆有贄
幣以崇敬也受之以其事入告王也聘禮曰若有言
者則以束帛加享禮王先生曰受其幣而聽其辭
大行人云小行人亦云然大行人為四方大事言之
小行人為小客言之盖凡聘皆有享禮若小客特問
耳謂不行享禮也受幣聽辭而已小行人之待小客
其用此禮歟然大行人反以此禮而待四方之大事
者為諸侯之告急設耳如待行享禮則是以揖遜而
救災也王氏曰凡諸侯邦交謂隣國之往来也小
以事大大以比小粲然之文驩然之恩足以相愛接
而四鄰睦四隣睦然後可以蕃王室矣若春秋之時
邦交之禮不修侵伐圍入無國無之則行人掌邦交
之禮曷可廢哉鄭氏曰小聘曰問殷中也父死子
立曰世凡君即位大國朝焉小國聘焉此皆所以習
禮考義正刑一德以尊天子也必擇有道之國而就
修之王氏曰世相朝則君親見焉若相問相聘則
遣臣而已伊川曰先儒有王臣無外交之說甚非
也若天下有道諸侯順軌豈有内外之限其相交好
乃常禮也然委官守而遠朝無是道也周禮所謂世
相朝謂隣國耳胡康侯曰凡諸侯邦交殷相聘世
相朝也謂之殷則得中而不過謂之世則終諸侯之
世而一相朝其為禮亦節矣周衰典制大壊諸侯放
恣無禮義之交惟強弱之視或来朝而不報其禮或
屢往而不納以歸無合於中聘世朝之制矣王先
生曰春秋之時晉叔向以明主之制間朝以講禮是
三年一朝也鄭子大叔又以為五歲一朝然此之世
相朝則一世一朝而已與子大叔之言異與叔向之
言大異然則秦火未作而周之典籍諸侯皆以不便
於已而去之叔向為晉地則欲諸侯朝數之數故以
三歲為言子太叔為鄭地則欲諸侯朝數之疏故以
五歲為言其去周禮遠矣若夫禮記王制與聘義戴
記一家自為異同之說聘義曰天子制諸侯比年一
小聘三年一大聘是以諸侯之自聘為文也王制曰
諸侯之於天子比年小聘三年大聘五年一朝是以
諸侯之朝覲於天子為言也聘義之言比年小聘合
於周禮之歲相問也言三年大聘異於周禮之殷相
聘盖殷聘者謂久無事則行盛禮也初無歲年之限
如昭九年孟僖子如齊殷聘服氏以為殷中也自襄
之二十年叔老聘於齊至今二十一年故中行盛禮
是知殷聘雖為大聘然即非所謂三年也此聘義之
所以與周禮異也王制之言小聘大聘其年數雖與
聘義同然其意則異抑以聘義謂諸侯之相聘而王
制謂諸侯之聘於天子耳聘天子猶可也以五年而
一朝天子可乎使居衛服而五年一朝為得禮矣若
侯采男謂之禮可乎知此則知王制之言雖兼四代
而雜於春秋之制鄭以王制所言五年一朝為晉文
公霸時制雖未必然亦有近似芸閣吕氏曰聘義
曰天子制諸侯比年小聘三年大聘相厲以禮使者
聘而誤主君弗親饗食也所以愧厲之也諸侯相厲
以禮則外不相侵内不相陵此天子之所以養諸侯
兵不用而諸侯自為正之具也夫上下不交則天下
無邦人道所以不能羣也故先王之馭諸侯必使相
交以修其好必使相敬以全其交多為之升降之文
酬酢之節盖以養其德意使之安於是而不憚也故
不安於愉惰而安於行禮不恥於相下而恥於無禮
則忿爭之心暴慢之氣無所從而作此天下之亂所
以止之於未萌也天子以是養諸侯諸侯以是養其
士大夫上下交相養此兵所以不用天下所以平也
周禮集說卷九上
