周易筮述卷六
華隂王宏撰撰
卦辭第十二
䷀(乾下乾上)
乾元亨利貞天行健君子以自強不息(健疑&KR2731;)
初九潛龍勿用潛龍勿用陽在下也
九二見龍在田利見大人見龍在田德施普也
九三君子終日乾乾夕惕若厲无咎終日乾乾反
復道也
九四或躍在淵无咎或躍在淵進无咎也
九五飛龍在天利見大人飛龍在天大人造也
上九亢龍有悔亢龍有悔盈不可久也
用九見羣龍无首吉用九天德不可為首也
䷁(坤下坤下)
坤元亨利牝馬之貞君子有攸往先迷後得主利西南
得朋東北喪朋安貞吉地勢坤君子以厚德載
物
初六履霜堅冰至履霜堅冰隂始凝也馴致其道
致堅冰也(上堅冰字疑衍文)
六二直方大不習无不利六二之動直以方也不
習无不利地道光也
六三含章可貞或從王事无成有終含章可貞以
時𤼵也或從王事知光大也
六四括囊无咎无譽括囊无咎慎不害也
六五黃裳元吉黃裳元吉文在中也
上六龍戰于野其血玄黃龍戰于野其道窮也
用六利永貞用六永貞以大終也
䷂(震下坎上)
屯元亨利貞勿用有攸往利建侯雲雷屯君子以經
綸
初九磐桓利居貞利建侯雖磐桓志行正也以貴
下賤大得民也
六二屯如邅如乘馬班如匪寇婚媾女子貞不字十
年乃字六二之難乘剛也十年乃字反常也
六三即鹿無虞惟入于林中君子幾不如舍往吝即
鹿無虞以從禽也君子舍之往吝窮也(或云以上有何字)
六四乘馬班如求婚媾往吉无不利求而往明也
九五屯其膏小貞吉大貞凶屯其膏施未光也
上六乘馬班如泣血漣如泣血漣如何可長也
䷃(坎下艮上)
蒙亨匪我求童蒙童蒙求我初筮告再三瀆瀆則不告
利貞山下出泉蒙君子以果行育德
初六𤼵蒙利用刑人用說桎梏以往吝利用刑人
以正法也
九二包蒙吉納婦吉子克家子克家剛柔接也
六三勿用取女見金夫不有躬无攸利勿用取女
行不順也
六四困蒙吝困蒙之吝獨遠實也
六五童蒙吉童蒙之吉順以巽也
上九擊蒙不利為寇利禦寇利用禦寇上下順也
䷄(乾下坎上)
需有孚光亨貞吉利涉大川雲上於天需君子以飲
食宴樂
初九需于郊利用恒无咎需于郊不犯難行也利
用恒无咎未失常也
九二需于沙小有言終吉需于沙衍在中也雖小
有言以吉終也
九三需于泥致寇至需于泥災在外也自我致寇
敬慎不敗也
六四需于血出自穴需于血順以聽也
九五需于酒食貞吉酒食貞吉以中正也
上六入于穴有不速之客三人來敬之終吉不速
之客來敬之終吉雖不當位未大失也
䷅(坎下乾上)
訟有孚窒惕中吉終凶利見大人不利涉大川天與
水違行訟君子以作事謀始
初六不永所事小有言終吉不永所事訟不可長
也雖小有言其辯明也
九二不克訟歸而逋其邑人三百戶无眚不克訟
歸逋竄也自下訟上患至掇也
六三食舊德貞厲終吉或從王事无成食舊德從
上吉也
九四不克訟復即命渝安貞吉復即命渝安貞不
失也
九五訟元吉訟元吉以中正也
上九或錫之鞶帶終朝三褫之以訟受服亦不足
敬也
䷆(坎下坤上)
師貞丈人吉无咎地中有水師君子以容民畜衆
初六師出以律否臧凶師出以律失律凶也
九二在師中吉无咎王三錫命在師中吉承天寵
也王三錫命懷萬邦也
六三師或輿尸凶師或輿尸大无功也
六四師左次无咎左次无咎未失常也
六五田有禽利執言(本之)无咎長子帥師弟子輿尸貞
凶長子帥師以中行也弟子輿尸使不當也
上六大君有命開國承家小人勿用大君有命以
正功也小人勿用必亂邦也
䷇(坤下坎上)
比吉原筮元永貞无咎不寧方來後夫凶地上有水
比先王以建萬國親諸侯
初六有孚比之无咎有孚盈缶終來有他吉比之
初六有他吉也
六二比之自内貞吉比之自内不自失也
六三比之匪人比之匪人不亦傷乎
六四外比之貞吉外比於賢以從上也
九五顯比王用三驅失前禽邑人不誡吉顯比之
吉位正中也舍逆取順失前禽也邑人不誡上使
中也
上六比之无首凶比之无首无所終也
䷈(乾下巽上)
小畜亨密雲不雨自我西郊風行天上小畜君子以
懿文德
初九復自道何其咎吉復自道其義吉也
九二牽復吉牽復在中亦不自失也
九三輿說輻夫妻反目夫妻反目不能正室也
六四有孚血去惕出无咎有孚惕出上合志也
九五有孚攣如富以其鄰有孚攣如不獨富也
上九既雨既處尚德載婦貞厲月幾望君子征凶
既雨既處德積載也君子征凶有所疑也
䷉(兌下乾上)
履虎尾不咥人亨上天下澤履君子以辯上下定民
志(或云履虎尾上有履字)
初九素履往无咎素履之往獨行願也
九二履道坦坦幽人貞吉幽人貞吉中不自亂也
六三眇能視跛能履履虎尾咥人凶武人為于大君
眇能視不足以有明也跛能履不足以與行也咥
人之凶位不當也武人為于大君志剛也
九四履虎尾愬愬終吉愬愬終吉志行也
九五夬履貞厲夬履貞厲位正當也
上九視履考祥其旋元吉元吉在上大有慶也
䷊(乾下坤上)
泰小往大來吉亨天地交泰后以財成天地之道輔
相天地之宜以左右民
初九拔茅茹以其彙征吉拔茅征吉志在外也
九二包荒用馮河不遐遺朋亡得尚于中行包荒
得尚于中行以光大也
九三无平不陂无往不復艱貞无咎勿恤其孚于食
有福无往不復天地際也
六四翩翩不富以其鄰不戒以孚翩翩不富皆失
寔也不戒以孚中心願也
六五帝乙歸妹以祉元吉以祉元吉中以行願也
上六城復于隍勿用師自邑告命貞吝城復于隍
其命亂也
䷋(坤下乾上)
否之匪人不利君子貞大往小來天地不交否君子
以儉德辟難不可榮以禄(或云否之上有否字)
初六拔茅茹以其彙貞吉亨拔茅貞吉志在君也
六二包承小人吉大人否亨大人否亨不亂羣也
六三包羞包羞位不當也
九四有命无咎疇離祉有命无咎志行也
九五休否大人吉其亡其亡繫于苞桑大人之吉
位正當也
上九傾否先否後喜否終則傾何可長也
䷌(離下乾上)
同人于野亨利涉大川利君子貞天與火同人君子
以𩔖族辨物(或云同人于野上有同人字)
初九同人于門无咎出門同人又誰咎也
六二同人于宗吝同人于宗吝道也
九三伏戎于莽升其高陵三歲不興伏戎于莽敵
剛也三歲不興安行也
九四乘其墉弗克攻吉乘其墉義弗克也其吉則
困而反則也
九五同人先號咷而後笑大師克相遇同人之先
以中直也大師相遇言相克也
上九同人于郊无悔同人于郊志未得也
䷍(乾下離上)
大有元亨火在天上大有君子以遏惡揚善順天休
命
初九无交害匪咎艱則无咎大有初九无交害也
九二大車以載有攸往无咎大車以載積中不敗
也
九三公用亨于天子小人弗克公用亨于天子小
人害也
九四匪其彭无咎匪其彭无咎明辨晳也
六五厥孚交如威如吉厥孚交如信以𤼵志也威
如之吉易而无備也
上九自天祐之吉无不利大有上吉自天祐也
䷎(艮下坤上)
謙亨君子有終地中有山謙君子以裒多益寡稱物
平施
初六謙謙君子用涉大川吉謙謙君子卑以自牧
也
六二鳴謙貞吉鳴謙貞吉中心得也
九三勞謙君子有終吉勞謙君子萬民服也
六四无不利撝謙无不利撝謙不違則也
六五不富以其鄰利用侵伐无不利利用侵伐征
不服也
上六鳴謙利用行師征邑國鳴謙志未得也可用
行師征邑國也
䷏(坤下震上)
豫利建侯行師雷出地奮豫先王以作樂崇德殷薦
之上帝以配祖考
初六鳴豫凶初六鳴豫志窮凶也
六二介于石不終日貞吉不終日貞吉以中正也
六三盱豫悔遲有悔盱豫有悔位不當也
九四由豫大有得勿疑朋盍簪由豫大有得志大
行也
六五貞疾恒不死六五貞疾乘剛也恒不死中未
亡也
上六冥豫成有渝无咎冥豫在上何可長也
䷐(震下兑上)
隨元亨利貞无咎澤中有雷隨君子以嚮晦入宴息
初九官有渝貞吉出門交有功官有渝從正吉也
出門交有功不失也
六二係小子失丈夫係小子弗兼與也
六三係丈夫失小子隨有求得利居貞係丈夫志
舍下也
九四隨有𫉬貞凶有孚在道以明何咎隨有𫉬其
義凶也有孚在道明功也
九五孚于嘉吉孚于嘉吉位正中也
上六拘係之乃從維之王用亨于西山拘係之上
窮也
䷑(巽下艮上)
蠱元亨利涉大川先甲三日後甲三日山下有風蠱
君子以振民育德
初六幹父之蟲有子考无咎厲終吉幹父之蠱意
承考也
九二幹母之蠱不可貞幹母之蠱得中道也
九三幹父之蠱小有悔无大咎幹父之蠱終无咎
也
六四裕父之蠱往見吝裕父之蠱往未得也
六五幹父之蠱用譽幹父用譽承以德也
上九不事王侯高尚其事不事王侯志可則也
䷒(兑下坤上)
臨元亨利貞至于八月有凶澤上有地臨君子以教
思无窮容保民无疆
初九咸臨貞吉咸臨貞吉志行正也
九二咸臨吉无不利咸臨吉无不利未順命也
六三甘臨无攸利既憂之无咎甘臨位不當也既
憂之咎不長也
六四至臨无咎至臨无咎位當也
六五知臨大君之宜吉大君之宜行中之謂也
上六敦臨吉无咎敦臨之吉志在内也
䷓(坤下巽上)
觀盥而不薦有孚顒若風行地上觀先王以省方觀
民設教
初六童觀小人无咎君子吝初六童觀小人道也
六二闚觀利女貞闚觀女貞亦可醜也
六三觀我生進退觀我生進退未失道也
六四觀國之光利用賓於王觀國之光尚賓也
九五觀我生君子无咎觀我生觀民也
上九觀其生君子无咎觀其生志未平也
䷔(震下離上)
噬嗑亨利用獄雷電噬嗑先王以明罰勑法
初九履校滅趾无咎履校滅趾不行也
六二噬膚滅鼻无咎噬膚滅鼻乘剛也
六三噬腊肉遇毒小吝无咎遇毒位不當也
九四噬乾胏得金矢利艱貞吉利艱貞吉未光也
六五噬乾肉得黃金貞厲无咎貞厲无咎得當也
上九何校滅耳凶何校滅耳聰不明也
䷕(離下艮上)
賁亨小利有攸往山下有火賁君子以明庶政無敢
折獄(或云小當作不)
初九賁其趾舍車而徒舍車而徒義弗乘也
六二賁其須賁其須與上興也
九三賁如濡如永貞吉永貞之吉終莫之陵也
六四賁如皤如白馬翰如匪寇婚媾六四當位疑
也匪寇婚媾終无尤也
六五賁于丘園束帛戔戔吝終吉六五之吉有喜
也
上九白賁无咎白賁无咎上得志也
䷖(坤下艮上)
剝不利有攸往山附於地剝上以厚下安宅
初六剝牀以足蔑貞凶剝牀以足以滅下也
六二剝牀以辨蔑貞凶剝牀以辨未有與也
六三剝之无咎剝之无咎失上下也
六四剝牀以膚凶剝牀以膚切近災也
六五貫魚以宫人寵无不利以宫人寵終无尤也
上九碩果不食君子得輿小人剝廬君子得輿民
所載也小人剝廬終不可用也
䷗(震下坤上)
復亨出入无疾朋來无咎反復其道七日來復利有攸
往雷在地中復先王以至日閉關商旅不行后
不省方
初九不遠復无祗悔元吉不遠之復以修身也
六二休復吉休復之吉以下仁也
六三頻復厲无咎頻復之厲義无咎也
六四中行獨復中行獨復以從道也
六五敦復无悔敦復无悔中以自考也
上六迷復凶有灾眚用行師終有大敗以其國君凶
至于十年不克征迷復之凶反君道也
䷘(震下乾上)
无妄元亨利貞其匪正有眚不利有攸往天下雷行
物與无妄先王以茂對時育萬物
初九无妄往吉无妄之往得志也
六二不耕穫不菑畬則利有攸往不耕穫未富也
六三无妄之災或繫之牛行人之得邑人之災行
人得牛邑人災也
九四可貞无咎可貞无咎固有之也
九五无妄之疾勿藥有喜无妄之藥不可試也
上九无妄行有眚无攸利无妄之行窮之災也
䷊(乾下艮上)
大畜利貞不家食吉利涉大川天在山中大畜君子
以多識前言往行以畜其德
初九有厲利巳有厲利巳不犯災也
九二輿說輻輿說輻中无尤也
九三良馬逐利艱貞曰閑輿衛利有攸往利有攸
往上合志也(或云曰當作日)
六四童牛之牿元吉六四元吉有喜也
六五豶豕之牙吉六五之吉有慶也
上九何天之衢亨何天之衢道大行也
䷚(震下艮上)
頤貞吉觀頤自求口實山下有雷頤君子以慎言語
節飲食
初九舍爾靈龜觀我朵頤凶觀我朵頤亦不足貴
也
六二顛頤拂經于丘頤征凶六二征凶行失𩔖也
六三拂頤貞凶十年勿用无攸利十年勿用道大
悖也
六四顛頤吉虎視眈眈其欲逐逐无咎顛頤之吉
上施光也
六五拂經居貞吉不可涉大川居貞之吉順以從
上也
上九由頤厲吉利涉大川由頤厲吉大有慶也
䷛(巽下兑上)
大過棟橈利有攸往亨澤滅木大過君子以獨立不
懼遯世无悶
初六藉用白茅无咎藉用白茅柔在下也
九二枯楊生稊老夫得其女妻无不利老夫女妻
過以相與也
九三棟橈凶棟橈之凶不可以有輔也
九四棟隆吉有它吝棟隆之吉不橈乎下也
九五枯楊生華老婦得其士夫无咎无譽枯楊生
華何可久也老婦士夫亦可醜也
上六過涉滅頂凶无咎過涉之凶不可咎也
䷜(坎下坎上)
習坎有孚維心亨行有尚水洊至習坎君子以常德
行習教事(或云習坎上有坎字)
初六習坎入于坎窞凶習坎入坎失道凶也
九二坎有險求小得求小得未出中也
六三來之坎坎險且枕入于坎窞勿用來之坎坎
終无功也
六四樽酒簋貳用缶納約自牖終无咎樽酒簋貳
剛柔際也(陸氏釋文本無貳字)
九五坎不盈祗既平无咎坎不盈中未大也
上六係用徽纆寘于叢棘三歲不得凶上六失道
凶三歲也
䷝(離下離上)
離利貞亨畜牝牛吉明兩作離大人以繼明照于四
方
初九履錯然敬之无咎履錯之敬以辟咎也
六二黃離元吉黃離元吉得中道也
九三日昃之離不鼓缶而歌則大耋之嗟凶日昃
之離何可久也
九四宇如其來如焚如死如棄如突如其來如无
所容也
六五出涕沱若戚嗟若吉六五之吉離王公也
上九王用出征有嘉折首𫉬匪其醜无咎王用出
征以正邦也
䷛(艮下兑上)
咸亨利貞取女吉山上有澤咸君子以虚受人
初六咸其拇咸其拇志在外也
六二咸其腓凶居吉雖凶居吉順不害也
九三咸其股執其隨往吝咸其股亦不處也志在
隨人所執下也
九四貞吉悔亡憧憧往來朋從爾思貞吉悔亡未
感害也憧憧往來未光大也
九五咸其脢无悔咸其脢志末也
上六咸其輔頰舌咸其輔頰舌滕(同騰)口說也
䷟(巽下震上)
恒亨无咎利貞利有攸往雷風恒君子以立不易方
初六浚恒貞凶无攸利浚恒之凶始求深也
九二悔亡九二悔亡能久中也
九三不恒其德或承之羞貞吝不恒其德无所容
也
九四田无禽久非其位安得禽也
六五恒其德貞婦人吉夫子凶婦人貞吉從一而
終也夫子制義從婦凶也
上六振恒凶振恒在上大无功也
䷠(艮下乾上)
遯亨小利貞天下有山遯君子以遠小人不惡而嚴
初六遯尾厲勿用有攸往遯尾之厲不往何災也
六二執之用黃牛之革莫之勝說執用黃牛固志
也
九三係遯有疾厲畜臣妾吉係遯之厲有疾憊也
畜臣妾吉不可大事也
九四好遯君子吉小人否君子好遯小人否也
九五嘉遯貞吉嘉遯貞吉以正志也
上九肥遯无不利肥遯无不利无所疑也
䷡(乾下震上)
大壯利貞雷在天上大壯君子以非禮弗履
初九壯于趾征凶有孚壯于趾其孚窮也
九二貞吉九二貞吉以中也
九三小人用壯君子用罔貞利羝羊觸藩羸其角
小人用壯君子罔也
九四貞吉悔亡藩决不羸壯于大輿之輹藩決不
羸尚往也
六五喪羊於易无悔喪羊于易位不當也
上六羝羊觸藩不能退不能遂无攸利艱則吉不
能退不能遂不詳也艱則吉咎不長也
䷢(坤下離上)
晉康侯用錫馬蕃庶晝日三接明出地上晉君子以
自昭明德
初六晉如摧如貞吉罔孚裕无咎晉如摧如獨行
正也裕无咎未受命也
六二晉如愁如貞吉受茲介福于其王母受茲介
福以中正也
六三衆允悔亡衆允之志上行也
九四晉如鼫鼠貞厲鼫鼠貞厲位不當也
六五悔亡失得勿恤往吉无不利失得勿恤往有
慶也
上九晉其角維用伐邑厲吉无咎貞吝維用伐邑
道未光也
䷣(離下坤上)
明夷利艱貞明入地中明夷君子以涖衆用悔而明
初九明夷于飛垂其翼君子于行三日不食有攸往
主人有言君子于行義不食也
六二明夷夷于左股用拯馬壯吉六二之吉順以
則也
九三明夷于南狩得其大首不可疾貞南狩之志
乃大得也
六四入於左腹𫉬明夷之心于出門庭入于左腹
𫉬心意也
六五箕子之明夷利貞箕子之貞明不可息也
上六不明晦初登于天後入于地初登于天照四
國也後入于地失則也
䷰(離下巽上)
家人利女貞風自火出家人君子以言有物而行有
恒
初九閑有家悔亡閑有家志未變也
六二无攸遂在中饋貞吉六二之吉順以巽也
九三家人嗃嗃悔厲吉婦子嘻嘻終吝家人嗃嗃
未失也婦子嘻嘻失家節也
六四富家大吉富家大吉順在位也
九五王假有家勿恤吉王假有家交相愛也
上九有孚威如終吉威如之吉反身之謂也
䷥(兑下離上)
暌小事吉上火下澤暌君子以同而異
初九悔亡喪馬勿逐自復見惡人无咎見惡人以
辟咎也
九二遇主于巷无咎遇主于巷未失道也
六三見輿曳其牛掣其人天且劓无初有終見輿
曳位不當也无初有終遇剛也
九四暌孤遇元夫交孚厲无咎交孚无咎志行也
六五悔亡厥宗噬膚往何咎厥宗噬膚往有慶也
上九暌孤見豕負塗載鬼一車先張之弧後說之弧
匪寇婚媾往遇雨則吉遇雨之吉羣疑亡也
䷦(艮下坎上)
蹇利西南不利東北利見大人貞吉山上有水蹇君
子以反身修德
初六往蹇來譽往蹇來譽宜待也
六二王臣蹇蹇匪躬之故王臣蹇蹇終无尤也
九三往蹇來反往蹇來反内喜之也(或云反當作正)
六四往蹇來連往蹇來連當位實也
九五大蹇朋來大蹇朋來以中節也
上六往蹇來碩吉利見大人往蹇來碩志在内也
利見大人以從貴也
䷧(坎下震上)
解利西南无所往其來復吉有攸往夙吉雷雨作解
君子以赦過宥罪
初六无咎剛柔之際義无咎也
九二田𫉬三狐得黃矢貞吉九二貞吉得中道也
六三負且乘致寇至貞吝負且乘亦可醜也自我
致寇又誰咎也
九四解而拇朋至斯孚解而拇未當位也
六五君子維有解吉有孚于小人君子有解小人
退也
上六公用射隼于高墉之上𫉬之无不利公用射
隼以解悖也
䷨(兑下艮上)
損有孚元吉无咎可貞利有攸往曷之用二簋可用享
山下有澤損君子以懲忿窒欲
初九已事遄往无咎酌損之已事遄往尚(同上)合志
也
九二利貞征凶弗損益之九二利貞中以為志也
六三三人行則損一人一人行則得其友一人行
三則疑也
六四損其疾使遄有喜无咎損其疾亦可喜也
六五或益之十朋之龜弗克違元吉六五元吉自
上祐也
上九弗損益之无咎貞吉利有攸往得臣无家弗
損益之大得志也
䷩(震下巽上)
益利有攸往利涉大川風雷益君子以見善則遷有
過則改
初九利用為大作元吉无咎元吉无咎下不厚事
也
六二或益之十朋之龜弗克違永貞吉王用享于帝
吉或益之自外來也
六三益之用凶事无咎有孚中行告公用圭益用
凶事固有之也
六四中行告公從利用為依遷國告公從以益志
也
九五有孚惠心勿問元吉有孚惠我德有孚惠心
勿問之矣惠我德大得志也
上九莫益之或擊之立心勿恒凶莫益之偏辭也
或擊之自外來也
䷪(乾下兑上)
夬揚于王庭孚號有厲告自邑不利即戎利有攸往
澤上于天夬君子以施禄及下居德則忌
初九壯于前趾往不勝為咎不勝而往咎也
九二惕號莫夜有戎勿恤有戎勿恤得中道也
九三壯于頄有凶君子夬夬獨行遇雨若濡有愠无
咎君子夬夬終无咎也
九四臀无膚其行次且牽羊悔亡聞言不信其行
次且位不當也聞言不信聰不明也
九五莧陸夬夬中行无咎中行无咎中未光也
上六无號終有凶无號之凶終不可長也
䷫(巽下乾上)
姤女壯勿用取女天下有風姤后以施命誥四方
初六繫于金柅貞吉有攸往見凶羸豕孚蹢躅繫
于金柅柔道牽也
九二包有魚无咎不利賓包有魚義不及賓也
九三臀无膚其行次且厲无大咎其行次且行未
牽也
九四包无魚起凶无魚之凶遠民也
九五以把包瓜含章有隕自天九五含章中正也
有隕自天志不舍命也
上九姤其角吝无咎姤其角上窮吝也
䷬(坤下兑上)
萃亨王假有廟利見大人亨利貞用大牲吉利有攸往
澤上于地萃君子以除戎器戒不虞
初六有孚不終乃亂乃萃若號一握為笑勿恤往无
咎乃亂乃萃其志亂也
六二引吉无咎孚乃利用禴引吉无咎中未變也
六三萃如嗟如无攸利往无咎小吝往无咎上巽
也
九四大吉无咎大吉无咎位不當也
九五萃有位无咎匪孚元永貞悔亡萃有位志未
光也
上六齎咨涕洟无咎齎咨涕洟未安上也
䷭(巽下坤上)
升元亨用見大人勿恤南征吉地中生木升君子以
順(同慎)德積小以高大
初六允升大吉允升大吉上合志也
九二孚乃利用禴无咎九二之孚有喜也
九三升虚邑升虚邑无所疑也
六四王用亨于岐山吉无咎王用亨于岐山順事
也
六五貞吉升階貞吉升階大得志也
上六冥升利于不息之貞冥升在上消不富也
䷮(坎下兑上)
困亨貞大人吉无咎有言不信澤无水困君子以致
命遂志
初六臀困于株木入于幽谷三歲不覿入于幽谷
幽不明也
九二困于酒食朱紱方來利用亨祀征凶无咎困
于酒食中有慶也
六三困于石據于蒺藜入于其宫不見其妻凶據
于蒺藜乘剛也入于其宫不見其妻不祥也
九四來徐徐困于金車吝有終來徐徐志在下也
雖不當位有與也
九五劓刖困于赤紱乃徐有說利用祭祀劓刖志
未得也乃徐有說以中直也利用祭祀受福也
上六困于葛藟于臲卼曰動悔有悔征吉困于葛
藟未當也動悔有悔吉行也
䷯(巽下坎上)
井改邑不改井无喪无得往來井井汔至亦未繘井羸
其瓶凶木上有水井君子以勞民勸相
初六井泥不食舊井无禽井泥不食下也舊井无
禽時舍也
九二井谷射鮒甕敝漏井谷射鮒无與也
九三井渫不食為我心惻可用汲王明並受其福
井渫不食行惻也求王明受福也
六四井甃无咎井甃无咎修井也
九五井洌寒泉食寒泉之食中正也
上六井收勿幕有孚元吉元吉在上大成也
䷰(離下兑上)
革已日乃孚元亨利貞悔亡澤中有火革君子以治
歷明時
初九鞏用黃牛之革鞏用黃牛不可以有為也
六二已日乃革之征吉无咎已日革之行有嘉也
九三征凶貞厲革言三就有孚革言三就又何之
矣
九四悔亡有孚改命吉改命之吉信志也
九五大人虎變未占有孚大人虎變其文炳也
上六君子豹變小人革面征凶居貞吉君子豹變
其文蔚也小人革面順以從君也
䷱(巽下離上)
鼎元吉亨木上有火鼎君子以正位凝命(吉衍文)
初六鼎顛趾利出否得妾以其子无咎鼎顛趾未
悖也利出否以從貴也
九二鼎有實我仇有疾不我能即吉鼎有實慎所
之也我仇有疾終无尤也
九三鼎耳革其行塞雉膏不食方雨虧悔終吉鼎
耳革失其義也
九四鼎折足覆公餗其形渥凶覆公餗信如何也
(或云渥當作剭)
六五鼎黃耳金鉉利貞鼎黃耳中以為實也
上九鼎玉鉉大吉无不利玉鉉在上剛柔節也
䷲(震下震上)
震亨震來虩虩笑言啞啞震驚百里不喪七鬯洊雷
震君子以恐懼修省
初九震來虩虩後笑言啞啞吉震來虩虩恐致福
也笑言啞啞後有則也
六二震來厲億喪貝躋于九陵勿逐七日得震來
厲乘剛也
六三震蘇蘇震行无眚震蘇蘇位不當也
九四震遂泥震遂泥未光也
六五震往來厲億无喪有事震往來厲危行也其
事在中大无喪也
上六震索索視矍矍征凶震不于其躬于其鄰无咎
婚媾有言震索索中未得也雖凶无咎畏鄰戒
也
䷳(艮下艮上)
艮其背不𫉬其身行其庭不見其人无咎兼山艮君
子以思不出其位(或云艮其背上有艮字)
初六艮其趾无咎利永貞艮其趾未失正也
六二艮其腓不拯其隨其心不快不拯其隨未退
聽也
九三艮其限列其夤厲薰心艮其限危薰心也
六四艮其身无咎艮其身止諸躬也
六五艮其輔言有序悔亡艮其輔以正中也
上九敦艮吉敦艮之吉以厚終也
䷴(艮下巽上)
漸女歸吉利貞山上有木漸君子以居賢德善俗(或云)
(俗上有風字)
初六鴻漸于干小子厲有言无咎小子之厲義无
咎也
六二鴻漸于磐飲食衎衎吉飲食衎衎不素飽也
九三鴻漸于陸夫征不復婦孕不育凶利禦寇夫
征不復離羣醜也婦孕不育失其道也利用禦寇
順相保也
六四鴻漸于木或得其桷无咎或得其桷順以巽
也
九五鴻漸于陵婦三歲不孕終莫之勝吉終莫之
勝吉得所願也
上九鴻漸于陸其羽可用為儀吉其羽可用為儀
吉不可亂也(或云陸當作逵)
䷵(兑下震上)
歸妹征凶无攸利澤上有雷歸妹君子以永終知敝
初九歸妹以娣跛能履征吉歸妹以娣以恒也跛
能履吉相承也
九二眇能視利幽人之貞利幽人之貞未變常也
六三歸妹以須反歸以娣歸妹以須未當也
九四歸妹愆期遲歸有時愆期之志有待而行也
六五帝乙歸妹其君之𬒮不如其娣之𬒮良月幾望
吉帝乙歸妹不如其娣之𬒮良也其位在中以
貴行也
上六女承筐无實士刲羊无血无攸利上六无實
承虚筐也
䷶(離下震上)
豐亨王假之勿憂宜日中雷電皆至豐君子以折獄
致刑
初九遇其配主雖旬无咎往有尚雖旬无咎過旬
災也
六二豐其蔀日中見斗往得疑疾有孚𤼵若吉有
孚𤼵若信以𤼵志也
九三豐其沛日中見沬折其右肱无咎豐其沛不
可大事也折其右肱終不可用也
九四豐其蔀日中見斗遇其夷主吉豐其蔀位不
當也日中見斗幽不明也遇其夷主吉行也(或云行上)
(有志字)
六五來章有慶譽吉六五之吉有慶也
上六豐其屋蔀其家闚其戶闃其无人三歲不覿凶
豐其屋天際翔也闚其戶闃其无人自藏也
䷷(艮下離上)
旅小亨旅貞吉山上有火旅君子以明慎用刑而不
留獄
初六旅瑣瑣斯其所取災旅𤨏𤨏志窮災也
六二旅即次懷其資得童僕貞得童僕貞終无尤
也
九三旅焚其次喪其童僕貞厲旅焚其次亦以傷
矣以旅與下其義喪也
九四旅于處得其資斧我心不快旅于處未得位
也得其資斧心未快也
六五射雉一矢亡終以譽命終以譽命上逮也
上九鳥焚其巢旅人先笑後號咷喪牛于易凶以
旅在上其義焚也喪牛于易終莫之聞也
䷸(巽下巽上)
巽小亨利有攸往利見大人隨風巽君子以申命行
事
初六進退利武人之貞進退志疑也利武人之貞
志治也
九二巽在牀下用史巫紛若吉无咎紛若之吉得
中也
九三頻巽吝頻巽之吝志窮也
六四悔亡田𫉬三品田𫉬三品有功也
九五貞吉悔亡无不利无初有終先庚三日後庚三
日吉九五之吉位正中也
上九巽在牀下喪其資斧貞凶巽在牀下上窮也
喪其資斧正乎凶也
䷹(兑下兑上)
兌亨利貞麗澤兌君子以朋友講習
初九和兌吉和兌之吉行未疑也
九二孚兌吉悔亡孚兌之吉信志也
六三來兌凶來兌之凶位不當也
九四商兌未寧介疾有喜九四之喜有慶也
九五孚于剥有厲孚于剝位正當也
上六引兌上六引兌未光也
䷺(坎下巽上)
渙亨王假有廟利涉大川利貞風行水上渙先王以
亨于帝立廟
初六用拯馬壯吉初六之吉順也
九二渙奔其杌悔亡渙奔其杌得願也(程傳作机)
六三渙其躬无悔渙其躬志在外也
六四渙其羣元吉渙有丘匪夷所思渙其羣元吉
光大也
九五渙汗其大號渙王居无咎王居无咎正位也
上九渙其血去逖(同惕)出无咎渙其血遠害也
䷻(兑下坎上)
節亨苦節不可貞澤上有水節君子以制數度議德
行
初九不出戶庭无咎不出戶庭知通塞也
九二不出門庭凶不出門庭凶失時極也
六三不節若則嗟若无咎不節之嗟又誰咎也
六四安節亨安節之亨承上道也
九五甘節吉往有尚甘節之吉居位中也
上六苦節貞凶悔亡苦節貞凶其道窮也
䷼(兑下巽上)
中孚豚魚吉利涉大川利貞澤上有風中孚君子以
議獄緩死
初九虞吉有它不燕初九虞吉志未變也
九二鳴鶴在隂其子和之我有好爵吾與爾靡(同縻)之
其子和之中心願也
六三得敵或鼔或罷或泣或歌或鼓或罷位不當
也
六四月幾望馬匹亡无咎馬匹亡絶𩔖上也
九五有孚攣如无咎有孚攣如位正當也
上九翰音登于天貞凶翰音登于天何可長也
䷽(艮下震上)
小過亨利貞可小事不可大事飛鳥遺之音不宜上宜
下大吉山上有雷小過君子以行過乎恭喪過
乎哀用過乎儉
初六飛鳥以凶飛鳥以凶不可如何也
六二過其祖遇其妣不及其君遇其臣无咎不及
其君臣不可過也
九三弗過防之從或戕之凶從或戕之凶如何也
九四无咎弗過遇之往厲必戒勿用永貞弗過遇
之位不當也往厲必戒終不可長也
六五密雲不雨自我西郊公弋取彼在穴密雲不
雨已上也(或云上當作止)
上六弗遇過之飛鳥離之凶是謂災眚弗遇過之
己亢也
䷾(離下坎上)
既濟亨小利貞初吉終亂水在火上既濟君子以思
患而豫防之
初九曳其輪濡其尾无咎曳其輪義无咎也
六二婦喪其茀勿逐七日得七日得以中道也
九三高宗伐鬼方三年克之小人勿用三年克之
憊也
六四繻(本濡)有衣袽終日戒終日戒有所疑也
九五東鄰殺牛不如西鄰之禴祭實受其福東鄰
殺牛不如西鄰之時也實受其福吉大來也
上六濡其首厲濡其首厲何可久也
䷿(坎下離上)
未濟亨小狐汔濟濡其尾无攸利火在水上未濟君
子以慎辨物居方
初六濡其尾吝濡其尾亦不知極也(朱子云極疑敬)
九二曳其輪貞吉九二貞吉中以行正也
六三未濟征凶利涉大川未濟征凶位不當也(或云)
(利上當有不字)
九四貞吉悔亡震用伐鬼方三年有賞于大國貞
吉悔亡志行也
六五貞吉无悔君子之光有孚吉君子之光其暉
吉也
上九有孚于飲酒无咎濡其首有孚失是飲酒濡
首亦不知節也
周易筮述卷六
