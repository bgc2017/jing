春秋管窺卷十
新昌縣縣丞徐廷垣撰
昭公
元年春王正月公即位
叔孫豹會晉趙武楚公子圍齊國弱宋向戌衛齊惡陳
公子招蔡公孫歸生鄭罕虎許人曹人于虢
虢之盟讀舊書加於牲上雖無㰱而舊書先楚未之
改也此仍以晉先者言會不言盟也
三月取鄆
夏秦伯之弟鍼出奔晉
六月丁巳邾子華卒
晉荀吳帥師敗狄于大鹵
秋莒去疾自齊入于莒
去疾以羣公子召而入由國逆也故書入凡國逆則
繫之以國去疾稱國例也非謂其宜立也
莒展輿出奔吳
展輿簒立踰年奔不書爵者以未與諸侯會不得為
君也凡奔皆繫之國展輿出奔稱國例也程子胡氏
謂罪諸侯之與其立無此義也
叔弓帥師疆鄆田
葬邾悼公
冬十有一月己酉楚子麇卒
楚麇實弑而以卒書者以疾卒赴也胡氏謂聖人削
焉以圍弑君簒立中國莫能討至大合諸侯於申與
會者凡十有三國從之以主盟會宋向戌鄭子産皆
諸侯之良也而皆有獻焉若革其偽赴而正以弑君
將恐天下後世以簒弑之賊非獨不必致討又可從
之主盟會而無惡矣聖人憫中國之衰微而不能振
懼人欲之横流而不能遏故察微顯權輕重而略其
簒弑以扶中國也信如是言是聖人於簒弑之大惡
惟柔弱者直書其罪而豪暴姦雄之輩即當曲為之
隠諱矣不軌之徒得毋效尤曰有能合諸侯威中國
者雖弑逆大惡聖人且為曲庇不幾勸惡而崇暴乎
夫以楚圍弑簒諸侯不能討之從之為會此諸侯之
羞書之正足以為天下後世戒而反削去其實故為
隠諱使得與無過之人等於善無所勸於惡益無忌
何振乎中國之衰微何遏乎人欲之横流何貴乎微
顯之察何取乎輕重之權此由不審乎春秋從赴不
從聞之書法而意為之解故事同而論異也於楚麇
之不書弑謂圍大合諸侯而莫之違於鄭僖齊悼
之不書弑謂不忍以民加君于晉厲公之書國弑
而不書弑君之賊謂學者深求其旨可以知聖人
誅亂討賊之大要同一書法而蒼黃異論使聖人
秩然昭示後人之意變而為浩乎茫無畔岸之詞
學者將何所依歸而取則乎
楚公子比出奔晉
二年春晉侯使韓起来聘
夏叔弓如晉
秋鄭殺其大夫公孫黑
冬公如晉至河乃復季孫宿如晉
三年春王正月丁未滕子原卒
夏叔公如滕五月葬滕成公
秋小邾子来朝
八月大雩
冬大雨雹
北燕伯欵出奔齊
四年春王正月大雨雹
夏楚子蔡侯陳侯鄭伯許男徐子滕子頓子胡子沈子
小邾子宋世子佐淮夷會于申
申之會蔡陳許徐頓胡沈七國皆舊服于楚鄭滕小
邾宋四國咸畏楚之威從宋之盟非得已也淮夷之
從亦畏威而至胡氏謂楚虔弑君而立諸侯不以為
討而又推為盟主故不殊淮夷以貶在會之諸侯夫
淮夷之從楚猶吳之從晉戚之會不殊吳人不以諸
侯為貶何獨於申之會不殊淮夷謂貶諸侯乎蓋諸
侯之從會畏滅亡耳非定虔位也不從會則有滅亡
之患從會則遂以為貶為小國者進退皆罪不亦難
乎且楚固夷也不因淮夷會而始夷之有淮夷不為
楚辱無淮夷不為楚榮淮夷之至亦偶然耳設此會
也淮夷不至其又將作何書法以貶諸侯耶抑并赦
楚虔而不罪耶愚謂虔之惡在於弑逆若合諸侯以
圖覇亦未見為非會而能終以禮其業固不可冺如
濟以汰乃自速其斃於弑逆之罪總無增損今謂聖
人略其簒弑以扶中國罪其為會以貶諸侯是舍肩
背而病一指矣豈垂訓天下後世之法乎
楚人執徐子
秋七月楚子蔡侯陳侯許男頓子胡子沈子淮夷伐吳
執齊慶封殺之遂滅賴
九月取鄫
傳曰莒亂著丘公立而不撫鄫鄫叛而来明鄫已為
莒滅而邑之也若鄫立莒公子為後特滅其祀耳其
國猶存何用莒撫其来也亦何得為叛公羊謂滅之
言取之為内大惡諱後人從而和之由弗考左傳故
也
冬十有二月乙夘叔孫豹卒
五年春王正月舍中軍
作中軍三分公室而各有其一舍中軍四分公室而
貢於公作之已變乎古舍之更去乎古公糓謂復古
非也果復古夫子何曰禄之去公室五世耶
楚殺其大夫屈申
公如晉
夏莒牟夷以牟婁及防兹来奔
秋七月公至自晉
戊辰叔弓帥師敗莒師于蚡泉
秦伯卒
此秦景公也不書名公羊謂秦者夷也匿嫡之名非
也諸侯不同盟卒不赴以名秦處乎僻而未諳於禮
故卒而或以名赴或不以名赴如康共二公不同盟
赴以名過也桓景哀惠四公不同盟不赴以名正也
何謂夷而匿嫡之名乎
冬楚子蔡侯陳侯許男頓子沈子徐人越人伐吳
六年春王正月把伯益姑卒
葬秦景公
夏季孫宿如晉
葬把文公
宋華合比出奔衛
秋九月大雩
楚薳罷帥師伐吳
冬叔弓如楚
齊侯伐北燕
伐北燕為納簡公也以受賄而退故書伐不書納
七年春王正月暨齊平
暨齊平者魯與之平也左傳曰齊求之也蓋自叔孫
豹救晉以来齊魯交相侵伐雖襄二十七年齊慶封
一通嗣君之聘而魯不報聘既又納叛臣慶封致齊
来讓是魯與齊不睦久矣今齊與晉結婚因欲修好
於晉之與國魯為晉所親故求與魯平非燕與齊平
也由内及外故不稱國若燕與齊平安有不稱燕乎
謂承去年之伐燕無是體也且齊方伐燕何反求平
於燕燕又何再行成而歸燕姬及賂乎蓋左傳云齊
求之也為魯暨齊平言也其癸巳以下為齊伐燕之
事因𫝊文相連杜註誤以為燕與齊平也
三月公如楚
叔孫婼如齊蒞盟
因魯與齊平故叔孫如齊蒞盟以結好也
夏四月甲辰朔日有食之
秋八月戊辰衛侯惡卒
九月公至自楚
如楚雖久反而告廟則一或謂喜之或謂危之均非
書法所在也
冬十有一月癸未季孫宿卒
十有二月癸亥葬衛襄公
襄公卒告喪請命王追命之而俱不及謚經書葬襄
公不曰襄侯明諸侯無請謚之文而葬皆稱公禮也
啖助以葬蔡桓侯謂蔡季告王請謚此因一字之訛
而撰為無稽之詞也
八年春陳侯之弟招殺陳世子偃師
招者陳侯之母弟凡母弟稱弟招殺世子其惡自見
榖梁謂盡其親所以惡招也以諸侯之尊兄弟不得
屬通其弟云者親之也親而殺之惡也如是則諸侯
之母弟必惡而後稱弟若魯叔肸鄭語衛鱄陳黃以
何惡而稱弟耶
夏四月辛丑陳侯溺卒
恚而自殺非弑也故書卒
叔弓如晉
楚人執陳行人干徵師殺之
兵交使在其間所以通命故殺行人為非義非謂行
人皆無罪也陳招殺世子而立勝致哀公不得其死
固應與弑逆同罪而徵師甘為之使且告有立君明
與招同惡者安得無罪故不曰楚人殺陳行人干徵
師而曰執陳行人干徵師殺之明有罪故書執書殺
左𫝊曰罪不在行人於凡使命則然未可為黨惡者
例也
陳公子留出奔鄭
秋蒐於紅
陳人殺其大夫公子過
稱人以殺言衆擅殺之不得云國討也凡殺大夫俱
不去其官茅堂胡氏謂過不與殺世子而寬之非也
大雩
冬十月壬午楚師滅陳執陳公子招放之于越殺陳孔
奐
陳夏徵舒之亂楚莊誅其惡反其君得討有罪之禮
故先書楚人殺陳夏徵舒後書楚子入陳與楚以討
賊之詞也公子招之亂靈王縣其國絶其祀因人之
禍而利焉故先書楚師滅陳後書放招殺孔奐不與
楚以討賊也
葬陳哀公
陳已滅亡孰葬哀公楚葬之也楚曷為葬哀公感袁
克之義而葬之也陳國滅無赴魯不會葬可知所以
書者由楚人自以為名而告也
九年春叔弓會楚子于陳
四國之大夫往會而止書魯者以諸大夫各自見於
楚子非旅見也蓋楚既滅陳中夏震懼故諸侯之大
夫不期而會者四國
許遷于夷
夏四月陳災
陳已滅矣災曷為猶繫之陳以滅而旋復非遂亡也
故春秋仍存其國
秋仲孫貜如齊
冬築郎囿
十年春王正月
夏齊欒施来奔
秋七月季孫意如叔弓仲孫貜帥師伐莒
戊子晉侯彪卒
九月叔孫婼如晉葬晉平公
十有二月甲子宋公成卒
十有一年春王二月叔弓如宋葬宋平公
夏四月丁巳楚子虔誘蔡侯般殺之于申楚公子棄疾
帥師圍蔡
楚子殺蔡侯般何以名胡氏謂聖人深惡楚虔而名
之也夫宋襄以會召諸侯而使邾人執鄫子殺而用
諸滛昏之鬼其惡豈在楚虔下召鄫子而殺之與召
蔡侯而殺之同一誘也鄫子無罪而蔡般有大逆之
罪顧宋襄不名而楚虔獨名豈殺般重於殺鄫子乎
蓋虔之名以滅我同姓故也同姓滅必稱滅國之君
之名以告於祖廟史亦因之非夫子惡而名之也雖
蔡之滅在冬而殺即興師圍與滅不再舉故般之殺
稱楚子稱名而蔡之滅稱師不復稱楚子也或問楚
子之殺般合於覇討乎曰非也楚子殺般利滅其國
耳非討有罪也若楚莊之殺夏徵舒入陳而不有斯
合於覇討矣然則楚子無貶乎曰楚子之誘殺蔡般
興師滅蔡執蔡世子有以歸用之備書而惡自見何
待於貶彼蔡世子般弑其君父非惡極乎春秋亦不
過直書其事焉何曾别有貶詞乎
五月甲申夫人歸氏薨
大蒐于比蒲
仲孫貜會邾子盟于祲祥
秋季孫意如會晉韓起齊國弱宋華亥衛北宫佗鄭罕
虎曹人把人于厥憗
九月己亥葬我小君齊歸
冬十有一月丁酉楚師滅蔡執蔡世子有以歸用之
執蔡世子有以歸用之者楚子也不書楚子而繫於
楚師滅蔡之後者於誘殺蔡般已書楚子虔冠之也
十有二年春齊高偃帥師納北燕伯于陽
燕伯出奔名納於陽不名者以不能復國不得同復
歸之例故不名也
三月壬申鄭伯嘉卒
夏宋公使華定来聘
公如晉至河乃復
五月葬鄭簡公
楚殺其大夫成熊
秋七月
冬十月公子憗出奔齊
楚子伐徐
晉伐鮮虞
不書將帥闕文也
十有三年春叔弓帥師圍費
夏四月楚公子比自晉歸于楚弑其君虔于乾谿
書自晉歸於楚者明比在外召而後歸非有夙謀也比歸
楚而虔縊乾谿非弑之也而書比弑者以比殺太子自王
又使觀從從師乾谿而告之致師潰而王縊則王之所
由死者非比而何此首惡之名加之比而不得辭也
楚公子棄疾殺公子比
比己自立為王殺之何仍稱公子以國人莫以為君也比
恐怖自殺而書棄疾殺者以恐之者棄疾則殺之者即棄
疾矣然則棄疾之殺比為討賊乎曰非也盟於鄧依陳蔡
以為國因四族之徒以入楚何一非棄疾主之特以比
為名令其驅除耳既已驅除而遂殺比此同惡中自為
吞併之計安得為討賊故殺比不稱人而稱棄疾也
秋公會劉子晉侯齊侯宋公衛侯鄭伯曹伯莒子邾子
滕子薛伯把伯小邾子于平丘八月甲戌同盟于平丘
公不與盟晉人執季孫意如以歸
公至自會
蔡侯廬歸于蔡陳侯吳歸于陳
蔡陳之國已滅廬與吳並未為君楚平立而始封之今
不曰封而直曰蔡侯廬歸於蔡陳侯吳歸於陳若故有國
者以諸侯不得專封故以子承父爵失國復歸之例稱之
所以存王室之體也不由自楚歸者不與楚以專封也凡
公子入國諸侯納之曰歸其曰歸於蔡歸於陳者明雖不
與楚封猶許楚以納故二君入國同於外納之文
冬十月葬蔡靈公
讐雪國復而後葬故左𫝊曰禮也
公如晉至河乃復
吳滅州來
十有四年春意如至自晉
三月書伯滕卒
夏四月
秋葬曹武公
八月莒子去疾卒
冬莒殺其公子意恢
十有五年春王正月吳子夷未卒
二月癸酉有事于武宫籥入叔弓卒去樂卒事
武宫者成六年所特立之宫故祭亦特祭也不言祭
之名而僅曰有事者所志不在祭因叔弓卒去樂卒
事為得禮之變故第曰有事以志其禮也
夏蔡朝吳出奔鄭
六月丁巳朔日有食之
秋晉荀吳帥師伐鮮虞
冬公如晉
十有六年春齊侯伐徐
楚子誘戎蠻子殺之
誘殺戎蠻子與誘殺蔡侯般同一誘殺也而殺蔡般
楚子稱名殺戎蠻子不稱名者豈謂蔡般賢於戎蠻
子哉盖楚虔之名本以滅我同姓為告廟而名故史
亦名之不因誘殺名也殺戎蠻子不名非謂蠻子罪
浮于般殺之者可以姑恕而不名也觀宋襄以會召
鄫子殺而用諸淫昏之鬼其惡更甚而春秋不名之
知聖人固無名諸侯以為貶之事也
夏公至自晉
秋八月己亥晉侯夷卒
九月大雩
季孫意如如晉
冬十月葬昭公
十有七年春小邾子来朝
夏六月甲戌朔日有食之
秋郯子來朝
八月晉荀吳帥師滅陸渾之戎
冬有星孛于大辰
楚人及吳戰于長岸
吳同姓也楚異姓也曷為及之者在楚盖楚與吳皆蠻夷
楚已進而比於中國吳則猶用夷禮故内楚而外吳也
十有八年春王三月曹伯須卒
夏五月壬午宋衛陳鄭災
公羊謂外異不書此何以書為天下記異非也凡外災
來告則書此四國皆来告災故書
六月邾人入鄅
秋葬曹平公
冬許遷于白羽
十有九年春宋公伐邾
夏五月戊辰許世子止弑其君買
許悼公以瘧疾悞飲世子止之藥而卒非真弑也然悼
公之死不死於疾而死於藥飲此藥而卒明藥殺也藥
殺之與挺刅殺何以異乎特有故與悞之分耳如今律
令之分能醫殺人庸醫殺人者是許世子止之進藥實
出于悞非故殺其君也然其君由藥而卒不可謂非止
之所殺也許人尤之止亦無以自明而奔故許入之赴
以藥殺告不以正卒告魯史據告而曰弑聖人仍舊而
亦曰弑以見為人臣子於君父之用藥不可不慎也否
則被之以惡名而不得辭己論者不察其故謂許世子
止弑其君與趙盾弑其君皆聖人之特筆夫春秋本諸
魯史所載皆因列國之赴告不以往來之𫝊聞若趙盾
之弑其君由董狐之斷罪於盾盾不能辭故以盾弑告
許世子止之弑其君由許人以弑責止止無以自明而
奔故以止弑告非舊史本不書弑並無罪人之名聖人
以己意輒舉大逆之罪懸坐諸盾止謂是非不必徵實
出入自我心裁此乃刀筆舞文之為其何足以取信天
下後世而謂聖人以是為作經修史之法然乎否乎
己卯地震
秋齊高發帥師伐莒
冬葬許悼公
凡君弑賊不討則不書葬許悼公之書葬由世子止
之進藥以不明乎藥性而冐進以致䧟於惡名其實
非有心為逆也有心為逆則大惡罪在不赦無心為
逆則過悞法所宜矜葬許悼公者原許世子止之罪
也蓋許世子之過悞許人亦矜之故咎其藥而罔致
其辟聖人因人情而折獄是以錄悼公之葬不以許
止同於弑逆之賊也
二十年春王正月
夏曹公孫會自鄸出奔宋
秋盗殺衛侯之兄縶
殺縶者齊豹曷為以盗稱左傳謂或求名而不得或
欲蓋而名章以齊豹為衛司寇守嗣大夫作而不義
其書為盗邾庶其莒牟夷邾黑肱以土地出求食而
已不求其名賤而必書此可為事外之論非聖人書
法所在也蓋豹等之殺縶本非求名犯上作亂之事
人豈樂有此名哉若竊邑叛君者彼固以為利而不
以為恥名之亦未足為戒勸懲之道當不在是愚謂
盗者賤而為亂之稱齊豹既奪其司寇則非大夫矣
非大夫不名以為亂故目之為盗與尉止公孫翩等
非謂其求名而聖人惜此不義之名不輕與也胡氏
謂盗指宗魯則又非矣夫殺縶者齊豹宗魯亦豹所
殺豈有舍豹而移罪於魯有如是之顛倒失實乎孔
子之不取宗魯以知公孟之不善而不去聞難而不
告以周事豹為進退失義故非之所云齊豹之盜公
孟之賊者言齊豹之所以名盗公孟之所以被賊皆
宗魯之故非謂宗魯即盜而遂以縶為魯殺也
冬十月宋華亥向寧華定出奔陳
十有一月辛夘蔡侯廬卒
二十有一年春王三月葬蔡平公
夏晉侯使士鞅来聘
宋華亥向寧華定自陳入于宋南里以叛
秋七月壬午朔日有食之
八月乙亥叔輙卒
冬蔡侯朱出奔楚
公如晉至河乃復
二十有二年春齊侯伐莒
宋華亥向寧華定自宋南里出奔楚
大蒐于昌間
夏四月乙丑天王崩
六月叔鞅如京師葬景王王室亂
子頽之亂春秋不書子帶之亂書天王出居於鄭不
言亂者以惠襄御極已久雖有頽帶奸王之位順逆
自明王室未嘗亂也至於景王嫡庶無辨以致干戈
競起東西二王莫知適主畿甸之内流血盈尸此非
天下亂之乃王室之自亂而其禍由景王所致故於
葬景王書王室亂也
劉子單子以王猛居于皇
王猛非穆后所生其以次立者必穆后娣姪之子故
子朝得以藉辭曰王后無嫡則擇立長穆后及太子
夀早夭即世單劉贊私立少也然猛匄之母貴而子
朝之母賤是以士伯問於介衆而不直子朝耳
秋劉子單子以王猛入于王城
冬十月王子猛卒
十有二月癸酉朔日有食之
二十有三年春王正月叔孫婼如晉
癸丑叔鞅卒
晉人執我行人叔孫婼
晉人圍郊
稱人將卑師少也
夏六月蔡侯東國卒于楚
秋七月莒子庚輿来奔
戊辰吳敗頓胡沈蔡陳許之師于雞父胡子髠沈子逞
滅獲陳夏齧
頓胡沈小國也而先于蔡陳許者明頓胡沈皆君而
蔡陳許以大夫故也
天王居于狄泉尹氏立王子朝
敬王稱天王明當立也當立者不稱立王子朝稱立
不當立也立而出諸尹氏明尹氏之私而非天下之
公其是非順逆聖人固已别之矣
八月乙未地震
冬公如晉至河有疾乃復
二十有四年春王二月丙戌仲孫貜卒
婼至自晉
夏五月乙未朔日有食之
秋八月大雩
丁酉把伯郁釐卒
冬吳滅巢
葬杞平公
二十有五年春叔孫婼如宋
夏叔詣會晉趙鞅宋樂大心衛北宫喜鄭游吉曹人邾
人滕人薛人小邾人于黃父
有鸜鵒来巢
来巢者巢于魯境本魯地所無故以来巢為魯異也
公羊謂非中國之禽榖梁謂来者来中國也今按鸜
鵒江淮間甚多豈得謂非中國之禽而以来中國為
異乎
秋七月上辛大雩季辛又雩
九月己亥公孫于齊次于陽州
次者止而不前之謂孫齊而不至齊故書其所次
齊侯唁公于野井
冬十月戊辰叔孫婼卒
十有一月己亥宋公佐卒于曲棘
十有二月齊侯取鄆
二十有六年春王正月葬宋元公
三月公至自齊居于鄆
夏公圍成
秋公會齊侯莒子邾子把伯盟于鄟陵
公至自會居于鄆
九月庚申楚子居卒
冬十月天王入于成周
先書天王居于狄泉者明未正位乎周也此書入于
成周者言始正位乎周也
尹氏召伯毛伯以王子朝奔楚
二十有七年春公如齊公至自齊居于鄆
夏四月吳弑其君僚
不書弑君之人者由不以其人告與晉弑其君州蒲
一也
楚殺其大夫郤宛
郤宛無罪而稱殺者以所誣罪告也
秋晉士鞅宋樂祁犂衛北宫喜曹人邾人滕人會于扈
冬十月曹伯午卒
邾快来奔
公如齊公至自齊居于鄆
二十有八年春王三月葬曹悼公
公如晉次于乾侯
如晉而不至晉故書其所次也
夏四月丙戌鄭伯寧卒
六月葬鄭定公
秋七月癸巳滕子寧卒
冬葬滕悼公
二十有九年春公至自乾侯居于鄆
齊侯使高張来唁公
唁公不得入魯非為晉不見受而唁也
公如晉次于乾侯
夏四月庚子叔詣卒
秋七月
冬十月鄆潰
三十年春王正月公在乾侯
先如齊如晉歲首不書公在者以出而歸鄆則猶在
竟内故不書今鄆潰而處乾侯羈旅他境故歲首書
公在以志存君之義
夏六月庚辰晉侯去疾卒
秋八月葬晉頃公
冬十有二月吳滅徐徐子章禹奔楚
三十有一年春王正月公在乾侯
季孫意如會晉荀躒于適歴
夏四月丁巳薛伯榖卒
晉侯使荀躒唁公于乾侯
荀躒先會意如而後唁公其急臣而慢君可知躒既
黨意如則公自不能入縱公從子家之言而以一乘
入魯師度躒與意如必更有以阻之矣
秋葬薛獻公
冬黑肱以濫来奔
左傳謂賤而書名重地故也公羊謂文無邾婁通濫
也通濫之義謂賢者之孫宜有地賢者謂叔術其事
既不經而是非亦謬于聖賢據所稱邾婁顔滛九公
子于魯宫中因以納賊殺魯君天子誅顔而立叔術
是討有罪也天子討之其可得而讐之乎叔術者其
親疎不可考要之顔之宗支而為顔臣者術于顔之
夫人豈無名分所繫而利其色以圖為妻為殺天子
所使殺顔者是讐天子矣非悖逆乎因以妻君之妻
是姦國母及服親矣非亂倫乎後之多分國于妻所
有顔之子而已少取焉亦溺愛豔妻之故惡得為讓
而謂春秋于其數十世之子孫尚賢之而推為世大
夫是悖逆亂倫之是與也豈其然乎榖梁謂不言邾
别乎邾也不言濫子非天子所封也其意蓋以濫為
國也濫果為國其君宜世守其社稷即背邾而從魯
亦来為附庸耳安有以國来奔者乎按左氏以邾黑
肱列于三叛人之數明為邾臣而非國君矣文無邾
蓋史失之也
十有二月辛亥朔日有食之
三十有二年春王正月公在乾侯
取闞
夏吳伐越
秋七月
冬仲孫何忌會晉韓不信齊高張宋仲幾衛世叔申鄭
國参曹人莒人薛人杞人小邾人城成周
諸侯供天子之事常也常則不書故前此戍周城郟
俱不書城成周書者見王室之衰也王者有道守在
四夷今至于請諸侯以城王都其不能有為于四方
可知書之蓋傷之也
十有二月己未公薨于乾侯
春秋管窺卷十
