陸氏詩疏廣要卷上之下吳陸璣撰
釋木明毛晉廣要
蔽芾甘棠
甘棠今棠蔾一名杜棃赤棠也與白棠同耳但子有赤
白美惡予白色為白棠甘棠也少酢滑美赤棠子澁而
酢無味俗語云澀如杜是也赤棠木理韌亦可以作弓
幹
爾雅云杜赤棠白者棠郭云棠色異異其名樊光云
赤者為杜白者為棠爾雅又云杜甘棠邢疏曰郭云
今之杜棃舍人曰杜赤色名赤棠白者亦名棠然則
其白者名棠其赤者為杜棠為甘棠杜為赤棠詩召
南云蔽芾甘棠唐風云有杕之杜傳云杜赤棠是也
鄭註云北人謂之杜棃南人謂之棠棃埤雅云字說
詩言蔽芾甘棠以杜之美言有杕之杜以棠之惡孔
子曰吾于甘棠見宗廟之敬也劉歆廟議以為思其
人尚愛其木況宗其道而毁其廟乎爾雅翼云每梨
有十餘子唯一子生梨餘者生杜孫楚云梨有用為
貴杜無用為賤括地志召伯廟在洛州夀安縣西北
五里召伯聽訟甘棠之下周人思之不伐其樹後人
懷其德因立廟有棠在九曲城東阜上通志云梨之
類多杜甘棠謂之棠梨其花謂之海棠花其實謂之
海紅子
按樊光云白者為棠赤者為杜陸氏以為白者甘赤
者澀則確乎棠美而杜惡矣字說相反之極豈因爾
雅杜甘棠之說誤之耶或棠杜其總名但以赤白為
美惡耳
摽有梅
梅杏類也樹及葉皆如杏而黑耳曝乾為腊置羹臛韲
中又可含以香口
夏小正云正月梅杏杝桃則華五月煮梅為豆實郭
璞云似杏實酢陸佃云梅在果子華中尤香俗云梅
花優于香桃花優于色故天下之美有不得而兼者
多矣女失婚姻之時則感己之不如故詩人以摽有
梅興焉又詩曰墓門有梅有鴞萃止言墓門之隧既
非梅之所宜生而鴞食葚而甘非梅之所能養猶之
陳佗無良師傅養成其質以至于不義也今江湘二
浙四五月之間梅欲黃落則水潤土溽礎壁皆汗蒸
鬱成雨其霏如霧謂之梅雨沾衣服皆敗黦故自江
以南三月雨謂之迎梅五月雨謂之送梅傳曰五月有
落梅風江淮以為信風亦花信風之類賈思勰曰梅
花早而白杏花晚而紅梅實小而酸杏實大而甜梅
可以調鼎杏則不任此用世人或不能辨言梅杏為
一物此則北人不識梅也書曰若作和羹爾為鹽梅七
命云燀以秋橙酤以春梅正以春梅者實尚青味酢
故也舊說大庾嶺上梅南枝已落北枝始花羅願云
梅先春而花其實亦早古者以梅實荐饋食之籩所
謂乾䕩是也蜀志曰蜀名梅為䕩大如雁子禮記疏
云䕩為乾梅說苑曰越使諸𤼵執一枝梅遺梁王魏
文帝與軍士失道大渴而無水遂下令曰前有梅林
結子甘酸可以止渴西京雜記云漢初修上林苑羣
臣各獻名果有朱梅紫花梅紫蔕梅同心梅丽枝梅
燕梅侯梅范石湖云梅天下尤物無問智賢愚不肖
莫敢有異議
按爾雅凡三釋梅俱非吳下佳品一云梅柟蓋交讓
木也一云時英梅蓋雀梅似梅而小者也一云朹檕
梅蓋朹樹狀如梅子似小柰者也銕脚道人和雪嚥
之寒香沁入肺腑者迺是摽有梅之梅爾雅獨未有
釋文真一欠事范文穆公譜中所列種類甚多不能
具載但綠萼梅紅梅蠟梅不可不辨至如梅龍盤園
之竒古及重陽日錢塘江上折梅花觴詠有横枝對
菊開之句堪與廣平一賦並傳
唐棣之華
唐棣奥李也一名雀梅亦曰車下李所在山中皆有其
花或白或赤六月中熟(一作成實)大如李子可食
爾雅云唐棣栘郭註似白楊江東呼夫栘(栘音栘)鄭
註栘楊也亦名扶栘似白楊埤雅唐棣一名栘其華
反而後合詩曰唐棣之華偏其反而豈不爾思室是
遠而子曰未之思也夫何遠之有此詩三百所以無
此篇歟凡木之花皆先合而後開惟此花先開而後
合詩曰山有苞棣隰有樹檖苞棣以況可與權之臣
樹檖以況可與立之臣可與權者在上可與立者在
下穆公之業也又曰何彼穠矣唐棣之華何彼穠矣
華如桃李蓋棣華偏而後合桃李則皆有華之盛者
故詩以況王姬下嫁其衣之穠如此爾雅翼云栘生
江南山谷其大十數圍無風葉動華反而後合所謂
偏其反而者也又何彼穠矣之詩亦言唐棣之華此
詩以王姬車服不繫其夫築館于外亦有反而後合
之道至于執婦道以成肅雝則若桃李之相輝蔽不
終反而已也崔豹古今註曰栘楊圓葉弱蔕微風大
搖一名高飛一名獨搖又曰栘楊一曰栘柳亦曰蒲
栘而齊民要術以高飛獨搖為白楊之别名又本草
白楊註云取葉圓大蔕小無風自動者故說者云葉
無風自動此是栘楊非白楊也蓋白楊多悲風又與
此相類故相雜耳栘皮焚為灰置酒中令味正經時
不敗本草云扶栘木皮味苦名物疏云唐棣常棣是
二種爾雅云唐棣栘本草謂之扶栘木一名高飛一
名獨搖爾雅又云常棣棣小雅所謂常棣之華也又
本草郁李仁一名棣一名雀李一名車下李七月之
所謂薁也陸璣知唐棣常棣各一種却不當以名奥
李車下李五月成實者為唐棣故孔穎達七月疏俱
不明了本草註于郁李仁下既引陸氏釋常棣之文
圖經又引釋唐棣之文而常唐二字俱作棠混之甚
矣唐棣自是楊類雖得棣名而實非棣也惟鄭漁仲
分析甚當朱子論語註云唐棣郁李也亦陸璣誤之
與
按鄭漁仲云郁李曰夀李曰車下李曰棣常棣詩云
常棣之花鄂不韡韡據此說則直認常棣為唐棣矣
何云漁仲分析甚當
樹之榛栗
榛栗屬有兩種其一種之皮葉皆如栗其子小形似杼
子味亦如栗所謂樹之榛栗者也其一種枝葉如木蓼
生高丈餘作胡桃味遼東上黨皆饒山有榛之榛枝葉
似栗樹子似橡子味似栗枝莖可以為燭五方皆有栗
周秦吳揚特饒吳越被城表裏皆栗唯漁陽范陽栗甜
美長味(一作味長)他方者悉不及也倭韓國諸島上栗大如
鷄子亦短味不美桂陽有莘栗藂生大如杼(一作杏)子中
仁(一作人)皮子形色與栗無異也但差小耳又有奥栗皆
與栗同子圓而細或云即莘也今此(一本多色字)惟江湖有
之又有茅栗佳栗其實更小而木與栗不殊但春生夏
花秋實冬枯為異耳
榛周禮籩人云饋食之籩其實榛說文云亲果實如
小栗榛木也曲禮云婦人之摯椇榛脯修棗栗埤雅
榛似梓實如小栗栗屬也先王以為女摯賦云榛栗
罅𤼵江南有小栗謂之茅栗讀茅為茅誤也莊子曰
狙公賦茅朝三而暮四衆狙皆怒芧小栗也爾雅翼
榛枝莖如木蓼葉如牛李色高丈餘子如小栗其核
中悉如李生則胡桃味膏燭又美亦可食噉漁陽遼
代上黨皆饒鄭注禮曰榛似栗而小關中鄜坊甚多
然則其字從秦蓋此意也左傳曰女贄不過榛栗棗
修以告虔也稱告虔者榛有臻至之義栗有戰栗之
義棗有早作之義修有修飭之義皆以其名告己之
虔恭也又一種大小枝葉皆如栗其子形如杼子味
亦如栗所謂樹之榛栗者其下云爰伐琴瑟是大木
非榛楛之榛至女贄則宜兩者皆可用通志榛有三
四種㮚類也似㮚而小正圓
栗大戴禮云八月栗零零也者降也零而後取之故
不言剝也周禮天官云饋食之籩其實栗禮記内則
云栗曰撰之疏云栗蟲好食數數布陳撰省視之本
草註云栗作粉勝于菱芡蜀本云樹高二三丈葉似
櫟花青黃色似胡桃圖經云兖州宣州者最勝實有
房彙若拳中子三五小者若桃李中子惟一二將熟
則罅拆子出凡栗之類甚多詩云樹之莘栗(莘音臻)
栗房當心一子謂之栗楔治血尤效陳士良云栗有
數種其性一類三顆一毬其中者栗榍也理筋骨風
痛衍義曰湖北路有一種栗頂圓末尖謂之旋栗西
京雜記上林苑有侯栗瑰栗魁栗榛栗嶧陽栗嶧陽
都尉曹龍所獻大如拳埤雅云栗味鹹北方之果也
有莍蝟自裹東觀書曰栗駭蓬轉蓋今栗房秋熟罅
𤼵其實驚躍如㬥去根榦甚遠所謂栗駭也相法曰
白如截肪黃如烝栗今黃玉謂之栗玉義蓋取此爾
雅翼栗其實下垂故從&KR1234;&KR1234;者草木實垂&KR1234;&KR1234;然蓋
象形也古文㮚從西從二&KR1234;徐巡說木至西方戰㮚
言木則凡木皆然而栗至罅𤼵之時將墜不墜尤有
戰㮚之象故天子五社西社植栗而宰我對栗社之
義亦以為使民戰栗也栗之生極謹密三顆為房其
房為蝟毛其中顆褊者號為栗楔尤益人大率栗味
鹹性温而宜於腎有患足弱者坐栗木下多食之至
能起行其質縝密故稱玉質縝密以栗秦風阪有漆
隰有栗燕秦千樹栗是其出處也秦饑應侯請𤼵五
苑之果蔬橡棗栗以活民昭王不許范子計然曰栗
出三輔詩又云山有嘉卉侯栗侯梅侯助辭也西京
雜記稱漢上林苑中有侯栗又有侯梅此吳均之語
不可取信廣要云有石栗其樹與栗同俱生於山石
罅中花開三年方結實其殼厚而肉少其味似胡桃
熟時或為羣鸚鵡所啄故彼人極珍貴之出日南又
頻婆子者其實紅色大如肥皂核如栗煨熟食之味
與栗無異
按許慎以亲為榛張揖又云辛㮚也圖經陸疏又以
莘為栗之一種可見草木形狀相似者其名亦易相
亂但亲字從辛從木責辛切音臻而廣雅作辛失木
字本草及元恪諸家作莘從艸字至于陸佃云似梓
直認為梓字點畫間毫釐千里誤人不小何六書之
學累代莫問耶
梓椅梧桐
梓者楸之疎理白色而生子者為梓梓實桐皮曰椅今
人云梧桐也則大類同而小别也桐有青桐白桐赤桐
宜琴瑟今雲南牂柯人績以為布似毛布
梓椅爾雅云椅梓郭云即楸鄭云今亦謂之梓木良
材也埤雅云舊說椅即是梓梓即是楸蓋楸之疎理
而白色者為梓梓實桐皮曰椅其實雨木大類同而
小别也今呼牡丹為花王梓為木王蓋木莫良于梓
故書以梓材名篇禮以梓人名匠也爾雅翼云郭氏
解椅梓云即楸又解楸榎云大而皵楸小而皵榎說
文亦曰椅梓也梓楸也楸梓也檟楸也然則椅梓楸
檟一物而四名定之方中既言椅又言梓故疏曰楸
之疎理白色而生子為梓梓實桐皮曰椅而齊民要
術稱白色有角者為梓或名角楸又名子楸黃色無
子者為柳楸世呼荆黃楸云然則是數者又以有子
為辨耳梓為百木長室屋之間有此木則餘材皆不
復震其莢細如箸其長僅尺冬後葉落而莢猶在樹
緫緫然其實一名豫章古今註云棘實曰棗梓實曰
豫章桑實曰椹柘實曰佳昔者伯禽康叔見周公三
見而三笞遂見商子商子使觀于南山之陽見橋木
高而仰又使之觀乎北山之隂見梓焉晉然實而俯
商子曰橋者父道也梓者子道也于是二子再見乎
周公入門而趨登堂而跪周公拂其首勞而食之則
以能子道焉耳雜五行書曰舍西種梓楸五令子孫
順孝蓋亦此義日華子云椅樹皮有數般惟楸梓佳
蕭炳云梓似桐而葉小花紫禮斗威儀云君乘火而
王其政和平楸梓為長生通志略云梓與楸相似爾
雅以為一物誤矣齊民要術云白色有角者為梓無
子為楸是皆不辨楸梓也梓與楸自異生子不生角
梧桐爾雅云櫬梧郭云今梧桐鄭云以其可為棺櫬
故曰櫬又云榮桐木郭鄭俱云即梧桐埤雅云梧一
名櫬即梧桐也今以其皮青號曰青桐華淨妍雅極
為可愛故齋閣多種之櫜鄂皆五焉其子似乳綴其
櫜多或五六少或二三故飛鳥喜巢其中莊子所謂
空閱來風桐乳致巢是也又云白桐華而不實冬結
似子者乃是明年之花房爾雅云榮桐木是也謂之
華桐陶氏云桐有四種青桐葉皮青似梧而無子梧
桐色白葉似青桐而有子白桐與岡梧無異唯有華
子爾岡梧無子材中琴瑟者皆不足據按青桐即今
梧桐白桐又與岡梧全異白桐無子材中琴瑟岡桐
子大有油與陶氏之說正反爾雅翼云桐植物之多
隂最可玩者青皮而白骨其生莢如箕子相對綴箕
上成材之後可得實一石食之味如芡此木易生鳥
銜墜者輒隨生歲可高一丈蓋有青赤白而青桐又
有有實無實之辨本草衍義云桐有四種白桐可斲
琴者葉三杈開白花不結子荏桐早春先開淡紅花
狀如鼓子花成筒子子作桐油梧桐四月開淡黃小
花一如棗花枝頭出絲墮地成油霑漬衣履五六月
結子今人取炒為果此是月令清明之日桐始華者
岡桐無花不中作琴體重圖經云桐生桐柏山谷今
處處有之其類有四種青桐梧桐白桐岡桐是也白
桐一名椅桐又名黃桐岡桐似白桐惟無子或云今
南人作油者此桐亦有子頗大于梧子耳通志云桐
之類亦多陶隠居云白桐岡桐俱堪作琴瑟據此說
則白桐者梧桐也其材最大可為棺槨左傳云桐棺
三寸爾雅云櫬是也註疏家不能别椅是岡桐桐是
梧桐梓似楸别是一物爾雅謂之椅梓誤矣又有一
種赬桐夏月繁花其紅如火又有紫桐花如百合又
有刺桐其花側敷如掌枝榦有刺花色深紅又有一
種實如甖子粟可作油陳藏器所謂甖子桐也賈思
勰曰桐有三輩青白之外復有岡桐即油桐也生于
高岡蓋梧性便溼不生于岡故此桐有岡之號遁甲
曰梧桐不生則九州異名之曰桐似本于此舊說梧
桐以知日月正閏生十二葉一邊有六葉從下數一
葉為一月有閏則生十三葉視葉小者則知閏何月
論衡云楓桐速長故其皮肌不能堅桐譜云桐體溼
則愈重乾則愈輕生時以斧斫之甚易乾乃軟而拒
斧花木考云凡木本實而末虚惟桐反之試取小枝
削皆實堅其本皆中虚世所以貴孫枝者貴其實也
實故絲中有木聲也嚴坦叔云陸璣言有青桐白桐
赤桐此中琴瑟者白桐也椅桐梓漆之桐為白桐梧
桐生矣之桐為青桐羅願云桐之中有數種有其子
可以取油者蓋即詩所謂其桐其椅其實離離者也
有華而不實堪作琴瑟者若生石間其聲則鳴書嶧
陽孤桐是也雲南牂柯人績以為布其葉飼豕肥大
三倍至秋後亦用以飼魚鄉人養魚者每春以草養
之頓能肥大秋後食以葉以封魚腹則不復食亦不
復瘦以待春復食也齊地記曰城北十五里有桐臺
即梧宫賈誼新書懸弧之禮東方之弧以梧梧者東
方之草春木也南方之弧以柳柳者南方之草夏木
也中央之弧以桑桑者中央之木也西方之弧以棘
棘者西方之草秋木也北方之弧以棗棗者北方之
草冬木也周書曰清明之日桐始華桐不華歲有大
寒晉武帝時嘗得一石鼓擊之無聲張華取蜀桐材
刻魚形叩之音聞數里董仲舒請雨以桐魚九枚莫
曉其義王逸子曰木有扶桑梧桐松柏皆受氣淳矣
異于羣類者松柏冬茂隂木也梧桐春榮陽木也扶
桑日所出隂陽之中也漢西域鄯善國有胡桐亦似
桐蟲食其木則沬出其下流者俗名為胡桐淚言如
目中淚也可以汗金銀俗語訛呼淚為律
按椅桐梓確是三種所謂大同而小别也但梧桐是
一物爾雅雖兩釋實無異也蓋謂種類太多如青桐
白桐赤桐岡桐赬桐紫桐荏桐刺桐胡桐蜀桐甖子
桐之類不可枚舉其實各各不同諸家紛紛致辨轉
致惑人至若陶氏謂白桐是岡桐鄭氏謂岡桐是椅
桐益可笑矣
不流束蒲
蒲柳有兩種皮正青者曰小楊其一種皮紅正白者曰
大楊其葉皆長廣似柳葉皆可以為箭幹故春秋傳曰
董澤之蒲可勝既乎今人又以為箕鑵之楊也
爾雅云楊蒲柳邢疏楊一名蒲柳生澤中可為箭笴
左傳所謂董澤之蒲者杜註云董澤之蒲河東聞喜縣
東北有董池鄭註楊蒲柳水楊也可為箭幹葉圓闊
樹與柳相似故名楊柳采薇所謂楊柳依依左傳所
謂董澤之蒲即此也埤雅蒲柳今有黃白青赤四種
白楊葉圓青楊葉長赤楊霜降則葉赤材理亦赤黃
楊木性堅緻難長俗云歲長一寸閏年倒長一寸重
黃楊以其無火或曰以水試之則無火取此木必于
隂晦夜無一星則伐之為枕不裂楊之孚甲早于衆
木昏姻失時則曾木之不如也故詩曰東門之楊其
葉牂牂牂牂盛也東門之楊其葉肺肺肺肺衰也以
言嫁娶之莫如此莊子曰大聲不入于里耳折楊皇
華則嗑然而笑折楊逸詩皇華即詩所謂皇皇者華
是也易曰枯楊生華枯楊生稊蓋楊性堅勁雖生棟
不撓齊民要術曰白楊性勁直堪為屋材寧折終不
曲撓榆性懦軟久無不曲比之白楊不如遠矣毛傳
云蒲草也本草圖經云蒲柳其枝勁韌可為箭笴又
謂之&KR0841;蒲即水楊也本草註云水楊葉圓闊而赤枝
條短硬多生水傍古今註云蒲柳生水邊葉似青楊
一名蒲柳枝勁細任矢用國策云夫楊樹之則生倒
樹之亦生折而樹之又生世說顧悦云蒲柳之姿望
秋而落詩緝云楊可為舟又可為屋材詩曰揚之水
不流束蒲言激之水宜能浮泛而蒲又輕揚善泛今
反不流如此則以水力更微而不勝故也列子曰虚
則夢揚實則夢溺之反也說者以為上章言薪言楚
則蒲亦木名不宜為草誤矣夫芻亦草也而綢繆之
詩乃曰束薪束芻束楚則豈以言木故妨草哉
無折我樹杞(舊刻集于苞杞非)
杞柳屬也生水傍樹如柳葉麄而白色木理微赤故今
人以為車轂今共北淇水傍魯國泰山汶水邊純杞也
爾雅云旄澤柳邢疏柳生澤中者别名旄鄭註杞柳
也生澤中如蘆荻可編為棬箱通志略云杞柳亦曰
澤柳可為桮棬者本草圖經云今人取其細條火逼
令柔韌屈作箱箧河朔猶多
顔如舜華
舜一名木槿一名櫬一名曰椵齊魯之間謂之王蒸今
朝生草落者是也五月始花故月令仲夏木槿榮椵
爾雅釋草云椵木槿櫬木槿郭註云似李樹華朝生
夕隕可食或呼日及一曰王蒸鄭註云即朝生莫落
花也今亦謂之木槿一名椵一名櫬一名王蒸一名
舜華埤雅云華如葵朝生夕隕一名舜蓋瞬之義取
諸此詩曰顔如舜華又曰顔如舜英言不可與久也
蓋榮而不實者謂之英人物志曰草之精秀者為英
獸之將羣者為雄張良是英韓信是雄篤論曰日給
之華似柰柰實而日給虚虚偽之與真實相似也通
志云爾雅入草例者樊光云其花朝生莫落與草同
气故在草中今人謂之朝生莫落人多植庭院間唐
人詩云世事方看木槿榮言可愛易凋也亦可作籬
故謂之槿籬傅玄云蕣花麗木也或謂之洽容或謂
之愛老成公綏云日及華甚鮮茂榮于孟夏訖于孟
秋廣雅云一名朱槿一名赤槿爾雅翼云抱朴子曰
夫木槿楊柳斷植之更生倒之亦生横之亦生生之易
者莫過斯木也仲夏應隂而榮月令取之以為候其花
朝開莫落或呼為日及陸機賦云如日及之在條常雖
盡而不悟潘尼云朝菌者詩人以為舜華莊生以為
朝菌詩曰有女同車顔如舜華又曰顔如舜英舜蓋華
之茂者又枝葉相當有同車之象亦如舜朝開日莫
落少過時則後之矣太子忽當有功于齊之時可以
取齊女于是時而不取則若日及之不可待矣木槿
作飲令人得瞑與榆同功其花用作湯代茗可以治
風然茗令人不睡木槿令人睡為異爾本草衍義云
木槿如小葵花淡紅色五葉成一花朝開莫斂花與
枝兩用湖南北人家多植為籬障傅咸賦云應青春
而敷蘖逮朱夏而誕英布天夭之纖枝𤼵灼灼之殊
榮紅葩紫蔕翠葉素莖含暉吐曜爛若列星
山有樞
樞其鍼刺如柘其葉如榆瀹為茹美滑于白榆榆之類
有十種葉皆相似皮及木理異爾
爾雅云藲荎(藲音歐荎大結反)邢疏云别二名也郭云今
之刺榆詩唐風云山有樞是也鄭註云刺榆也有
鍼刺如柘其葉如榆汋為䔫美滑于白榆爾雅翼
詩山有樞隰有榆樞荎蓋榆之類今之刺榆也爾雅
疏榆之類有十種葉皆相似皮及木理異耳而刺
榆有鍼刺如柘其葉如榆瀹為蔬美滑于白榆内
則曰堇荁枌榆免薧滌瀡以滑之(蓋榆之類皆滑免讀若問孫愐)
(唐類菟新生草則薧乃是久者以上四物新舊之名皆滑利之名也)嵇康謂榆令人
瞑齊民要術稱梜榆凡榆三種色别種之勿雜
以為梜榆莢葉味苦凡榆莢味甘甘者春時
將煮賣是以須别也廣志曰有姑榆有郎榆
郎榆無莢管子五粟五沃之土其榆條直以長
按陳藏器云江南有刺榆無大榆蓋大榆北方有
之秦漢故塞其地皆榆塞榆北方之木也淮南子
曰槐榆與橘柚合而為兄弟有苗與三危通而為
一家言槐榆北方橘柚南方也是以江南無榆但
言樞耳若晉風則山隰兼有之然而有材不能用
則不如其亡也汜勝之書曰三月榆莢南時高皆強
土可種木漢鑄莢錢如榆莢也又豐有枌榆社崔寔
四民月令曰榆莢成者收乾以為旨蓄色變白將落
收為醬河平元年旱傷麥民食榆皮萬畢術曰八月
榆檽令人不飢廣雅云柘榆梗榆也陳藏器云江南
有刺榆無大榆刺榆秋實
山有栲
栲葉似櫟木皮厚數寸可為車輻或謂之栲櫟許慎正
以栲讀為□今人言栲失其聲耳
爾雅云栲山樗邢疏云舍人曰栲名山樗郭云栲似
樗色小白生山中因名云亦類漆樹俗語曰櫄樗栲
漆相似如一詩唐風云山有樗陸璣疏語云山樗與下
田樗略無異葉似差狹耳吳人以其葉為茗方俗無
名此為栲者誤也今所云為栲者葉如櫟木皮厚數
寸可為車輻謂之栲櫟許慎正以栲讀為□今人言
栲失其聲矣鄭註云山樗似樗而葉差狹樗木葉似
椿江東呼為虎目葉脱處有痕如樗蒲子又如眼目
按疏云許慎讀栲為□應作□讀丘上聲故與杻叶
南山有臺亦與杻叶
隰有杻(舊刻山有杻非)
杻檍也葉似杏而尖白色皮正赤為木多曲少直枝葉
茂好二月中葉疏花如楝而細蕊正白蓋樹今官園種
之正名曰萬歲既取名于億萬其葉又好故種之共汲
山下人或謂之牛筋或謂之檍材可為弓弩榦也
爾雅云杻檍郭氏註云似棣細葉葉新生可飼牛材
中車輞關西呼杻子一名土橿鄭氏註云俗呼牛筋
木其材堅韌中車輞及弓弩
椒聊之實
椒聊聊語助也椒樹似茱萸有鍼刺莖葉堅而滑澤蜀
人作茶吳人作茗皆合煮其葉以為香今成皋諸山間
有椒謂之竹葉椒其樹亦如蜀椒少毒熱不中合藥也
可著飲食中又用蒸雞豚最佳香(一作者)東海諸島上
亦有椒樹枝葉皆相似子長而不圓甚(一作其)香其味
似橘皮島上麞鹿食此椒葉其肉自然作椒橘香也
爾雅云檓大椒邢疏云檓者大椒之别也郭云今椒
樹叢生實大者名為檓詩唐風云椒聊且鄭註云檓
大椒秦椒也與蜀椒相似稍大而香氣減焉俗呼樛
子爾雅又云椒榝醜莍疏云椒榝之類實皆有莍彙
自裹李巡曰椒茱萸皆有房故曰莍莍實也郭云莍
萸子聚生成房貌今江東亦呼莍椒似茱萸而小赤
色鄭云此類結子成毬朵埤雅椒似茱萸而小赤色
内含黑子如點今謂椒目木有鍼刺葉堅而滑澤爾
雅曰椒榝醜莍桃李醜核言桃李屬皆内核椒榝屬
皆外莍也酉陽雜俎曰椒可以來水銀茱萸氣好上
椒氣好下蓋椒氣性不上達故詩以譬沃也言沃盛
強能修其政然其馨香下達而已詩曰椒聊之實蕃
衍盈升椒聊之實蕃衍盈匊沃以支子受邑其後遂
將盛大則猶之椒也其實蕃衍而至於盈升盈匊也
莊子曰韋以裒椒雖踰絺綌然久則臭故天下之理
有初雖若佳後更為害不可不察也爾雅翼椒實多
而香故唐詩以椒聊喻曲沃之蕃衍盛大聊語助也
陳詩貽我握椒周頌有椒其馨離騷云雜申椒與菌
桂懷椒糈而要之九歌云奠桂酒兮椒漿播芳椒兮
成堂漢世皇后稱椒房取其實曼延盈升以椒塗屋
亦取其温暖故長樂宫有椒房殿其後董賢女弟為
昭儀居舍與后相擬風及晉世石崇王愷之徒相矜
以富於是崇以椒為泥泥其屋而愷以赤石脂泥其
壁云荆楚之俗正月一日長幼悉正衣冠以次拜賀
進椒酒崔實月令云過臘一日謂之小歲拜賀君親
進椒酒從小起成公綏椒花銘云肇惟歲首月正元
日是知小歲則用之漢朝元正則行之後世率以正
月一日以盤進椒飲酒則撮寘酒中號椒盤焉然椒
亦能殺人故漢李咸欲爭竇后配桓帝𢷬椒自隨而
齊建武中欲併誅高武子孫令太醫煮二斛椒熟則
一時賜死此其事春秋運斗樞曰玉衡星散為椒山
海經曰琴鼓之山其木多椒孝經援神契曰椒薑禦
溼昌蒲益聰蜀都賦丹椒爾雅以檓為大椒謂叢生
實大者又曰椒榝醜莍莍萸子聚生成房貌今江東
亦呼莍云樹有鍼刺葉堅而滑澤每葉中亦有刺蜀
人作茶吳人作茗皆煮其葉以為香又東海諸島上
有椒子長而不圓其味如橘皮島上麞鹿食此葉者
其肉自然作椒橘香范子計然曰蜀椒出武都赤色
者善秦椒出天水隴西細者善通志椒曰蓎藙曰陸
橃曰南椒生于漢中者曰漢椒蜀中者曰蜀椒巴中
者曰巴椒
按爾雅云朻者聊郭氏鄭氏雖俱云未詳然聊為木
無疑矣或者木之糾曲者名聊烏知椒聊之聊非即
朻者聊耶但向來諸家俱作助語辭不敢妄解
集于苞栩
栩今柞櫟也徐州人謂櫟為杼或謂之為栩其子為皂
或言皂斗其殼為汁可以染皂今京洛及河内多言杼
斗或云橡斗謂櫟為杼五方通語也
爾雅云栩杼郭註柞樹鄭註栩柞木今人以為梳本
草云橡實堪染用一名杼斗槲櫟皆有斗以櫟為勝
所在山谷中皆有圖經云木高二三丈三四月開黃
花八九月結實柞櫟也杼也栩也皆橡櫟之通名枕
中記曰橡子非果非穀最益人服食無氣而受氣無
味而受味消食止痢令人強健本草衍義云櫟葉如
栗葉堅而不堪充材風土記云吳越之間名柞為櫪
古今註云杼實曰橡東海及徐州謂之木蓮其葉始
生食之味辛其梂子八月中成摶以為燭明如胡麻
燭研以為羹肥如胡麻羹
有條有梅
條槄也今山楸也亦如下田楸耳皮葉白色亦白材理
好宜為車板能濕又可為棺木宜陽共北山多有之梅
樹皮葉似豫章豫章葉大如牛耳一頭尖赤心花赤黃
子青不可食柟葉大可三四葉一藂木理細緻于豫章
子赤者材堅子白者材脆荆州人曰梅終南及新城上
庸皆多樟柟終南與上庸新城通故亦有柟也
條爾雅云槄山榎李巡曰山榎一名槄郭云今之山
楸秦風云終南何有有條有梅是也鄭云山楸也其
材有文緻中車板樂器盤合用爾雅又云柚條郭註
云似橙實酢生江南邢疏云禹貢揚州云厥苞橘柚
孔安國云小曰橘大曰柚吕氏春秋云果之美者有
雲夢之柚本草唐本註云柚皮厚味甘不如橘皮味
辛而苦其肉亦如橘有甘有酸酸者名胡甘今俗人
或謂橙為柚非也鄭註云條今謂之柚似橘而大皮
瓤厚埤雅云柚似橙而大于橘一名條秦風所謂有
條者是也碧幹丹實出于江南列子曰吳楚之國有
大木焉其名為櫾食其皮汁已憤厥之疾度淮而北
化為枳焉故曰橘柚凋于北徙若榴鬱于東移也
梅爾雅云梅柟郭云似杏實酢孫炎云荆州曰梅揚
州曰柟詩秦風云有條有梅是也埤雅云梅至北方
多變而成杏故人有不識梅者地氣使然也詩曰終
南何有有條有梅君子至止錦衣狐裘條柚也蓋柚
渡淮而為枳梅變而成杏今終南之所生有條有梅
而材實成焉以譬人君之道化也爾雅翼云柟大木
也可以為舟又可以為棺故古稱楩楠豫樟以為良
木之類任昉云黃金山有柟木一年東邊榮西邊枯
一年西邊榮東邊枯張華云交讓木宋子京云讓木
即柟也其木直上柯葉不相妨蜀人號讓木名物疏
云按陸璣所釋梅自是柟木似豫樟者豫樟大樹所
謂生七年而可知可以為棺舟者也陳文帝嘗出柟
材造戰艦即此柟也若今之所謂梅乃古和羹之梅
籩實之乾䕩郭璞云似杏實酢者也若爾雅之梅柟
乃陸云似豫章者景純不當以似杏實酢解之草木
同名異種者甚多如山榎名條柚亦名條豈可以上
文之條為柚耶朱傳于摽有梅既具釋此章不復云
似合二梅為一矣
按條是槄梅是柟爾雅與陸疏甚合此篇乃秦人誇
美其君之詞借巨材以起興若陸農師指條為柚指
梅為杏取渡淮變化之義益無謂矣今併錄之以見
其誤釋梅一條已詳摽有梅篇中
山有苞櫟
苞櫟秦人謂柞為櫟河内人謂木蓼為櫟椒榝之屬也
其子房生為梂木蓼子亦房生
爾雅云櫟其實梂郭云有梂彙自裹疏云櫟似樗之
木也梂盛實之房也孫炎曰櫟實橡也璣疏云秦人
謂柞為櫟故說者或曰柞櫟或曰木蓼璣以為此秦
詩也宜從其方土之言柞櫟是也鄭註亦謂之橡一
名皂斗其實作梂似栗實而小爾雅翼管子五粟之
土其柘其櫟條直以長淮南時則訓十二月之木正
月其木楊楊蒲柳也楊木春先二月其木杏有竅在
中象隂布散在上三月其木李李亦有核李後杏熟
故主三月四月其木桃說與杏同桃後李熟故主四
月五月其木榆六月其木梓說未聞七月其木楝楝
實鳳凰所食今雒城旁有樹楝實秋熟八月其木柘
未聞九月其木槐槐懷也可以懷來遠人十月其木
檀檀隂木也十一月其木棗取其赤心也十二月其
木櫟櫟可以為車轂木不出火唯櫟為然亦應隂氣
也莊子匠石見櫟社樹其大蔽牛絜之百圍上林賦
註應劭曰櫟采木也顔師古以為木蓼葉辛初生可
食通志櫟曰橡亦曰槲其實作梂曰皂斗曰橡斗然
有二種南土多槲北土多櫟爾雅釋木云櫟其實梂
詩秦風云山有苞櫟並此也其釋木云栩杼與唐風
云集于苞栩並是柞木而陸璣誤謂是此耳橡實之
類極多大體皆㮚屬也可食有似栗而圓者大小有
三四種周禮籩人所謂榛實是也二三實作一梂正
似㮚而小者大小有三四種爾雅所謂栵栭是也註
云子如細㮚江東人亦呼為栭㮚今俗謂之為芧㮚
猴㮚柯㮚皆其類也或曰槲之實似櫟而小不可食
隰有樹檖
檖一名赤(一作蘿)一名山梨今人謂之楊檖其實略如
梨但實甘小異耳一名鹿梨一名鼠梨齊郡廣饒縣堯
山魯國河内共北山中有今人亦種之極有脆美者亦
如梨之美者
爾雅云檖蘿郭註云今楊檖也實似梨而小酢可食
鄭註云山梨也埤雅云檖一名羅其文細密如羅故
曰羅也又有白者赤羅文棘白羅文緩雖皆所謂文
木然而赤羅為上秦詩初曰晨風卒曰樹檖者言人
君所以用賢之道始於能致之終於能立之栜謂之
綾杉謂之紗檖謂之羅羅亦有華者俗謂之羅錦羅
錦猶言杉錦梀綾也羅錦明杉錦暗今虜人有梀綾
器其文如綾綺狀又下於杉錦矣
六月食鬱及薁(舊刻缺六月二字)
鬱其樹高五六尺其實大如李色正赤食之甘
毛詩云鬱棣屬薁蘡薁也孔疏云鬱是唐棣之類劉
稹毛詩義問云其樹高五六尺其實大如李正赤食
之甜與棣相類故云棣屬薁蘡者亦是鬱類而小别
耳晉宫閣銘云華林園中有車下李三百一十四株
薁李一株車下李即鬱薁李即薁二者相類而同時
熟故言鬱薁也本草圖經云郁李木高五六尺枝條
葉花皆若李惟子小若櫻桃赤色而味甘酸核隨子
熟六月採根并實取核中人用名物疏云薁一名郁
李一名薁李一名嬰李一名燕薁一名棣一名爵李
一名車下李廣雅謂之蘡舌與鬱俱棣屬也故同得
車下李之名陸璣以唐棣為薁李非也而以為實大
如李則得之本草圖經謂郁李子如櫻桃則似說常
棣非郁李也郁李雖棣屬然非爾雅所謂唐棣常棣
也古之說者惟不知唐棣為扶栘木而以為薁又不
知薁别是一種而以為常棣故本草注及詩緝諸說
俱誤今由陸璣崔豹鄭樵及本草諸說參詳之始知
其别如此魏王花木志云燕薁實如龍眼黑色說文
謂之蘡薁詩疏一名車鞅藤豳詩六月食薁者此也
廣志曰燕薁似梨早熟據此又非郁李而二說亦相
矛盾殆不足取證韓詩薁字又作蒮是爾雅所謂蒮
山韭者非毛詩之薁爾雅翼云山韭形性與韭相類
但根白葉如燈心苗
按陸疏題列二物止釋一物者如榛楛濟濟止釋楛
六月食鬱及薁止釋鬱之類是也豈以薁即是唐棣
故存而不論耶其實常棣與唐棣與鬱與薁原是四種
毛氏云鬱棣屬則非棣可知孔氏云薁鬱類則非鬱
可知馮嗣宗辨之甚詳但燕薁蘡舌是草大概與下
文葵相似恐不應與木類相混
采荼薪樗
樗樹及皮皆似漆青色耳其葉臭
本草樗木根葉尤良唐本註云二樹形相似樗木疎
椿木實為别也蕭&KR0778;云樗俗呼為虎眼樹本經椿木
殊不相似圖經云椿樗二木形榦大抵相類但椿實
而葉香可噉樗木疎而氣臭膳夫亦能熬去其氣北
人呼樗為山椿江東人呼為鬼目葉脱處有痕如樗
蒲子又如眼目故得此名其木最為無用莊子所謂
吾有大木人謂之樗其本擁腫不中繩墨小枝曲拳
不中規矩立于途匠者不顧是也俗語云櫄樗栲漆
相似如一衍義云世以無花不實木身大其榦端直
者為椿椿用木葉其有花而莢木身小榦多迃曲者
為樗樗用根葉莢故曰未見椿上有莢者又有樗雞
故知古人命名日不言椿雞而言樗雞者以顯有雞
者為樗無雞者為椿
常棣之華
常棣許慎曰白棣樹也如李而小如櫻桃正白今官園
種之又有赤棣樹亦似白棣葉如刺榆葉而微圓子正
赤如郁李而小五月始熟自關西天水隴西多有之
爾雅云常棣棣郭註今關西有棣樹子如櫻桃可食
鄭註郁李也埤雅常棣如李而小子如櫻桃正白華
萼上承下覆甚相親爾采薇所謂彼爾維何維常之
華是也唐棣之華反而後合詩以譬權則此華上承
下覆甚相親爾者常而已矣故曰常棣也栘从移棣
从隶隶言華萼相承輝榮相隶也隶仁也移義也兄
弟尚親親親仁也故常棣以燕兄弟傳曰聞常棣之
言為今也聞常棣之言為今則管蔡之所以失道者
以不聞乎此而已故序曰閔管蔡之失道故作常棣
焉左傳曰周公弔二叔之不咸糾合宗族于成周而
作詩曰常棣蓁子曰作人當如常棣灼然光𤼵程子
曰今玉李也華萼相承甚力
南山有枸(南山舊刻北山)
枸樹山木其狀如櫨一名枸骨高大如白楊所在山中
皆有理白可為函板枝柯不直子著枝端大如指長數
寸噉之甘美如飴八九月熟江南特美今官園種之謂
之木蜜古語云枳枸來巢言其味甘故飛鳥慕而巢之
本從南方來能令酒味薄若以為屋柱則一屋之酒皆
薄
宋玉賦曰枳枸來巢謂枸木多枝而曲所以來巢也
本草枳椇一名木蜜以木為屋屋中酒則味薄註云
昔有南人修舍用此木悞有一片落在酒甕中其酒
化為水味唐本註云其樹徑尺木名白石葉如桑柘
其子作房似珊瑚核在其端埤雅云椇木高大似白
楊子依房生著枝端大如指長數寸噉之甘味如飴
今俗謂之枅栱古今註一名樹蜜一名木餳實形卷
曲核在實外一名白石白實木石木實爾雅翼古者
人君燕食所加庶羞凡三十一物椇其一也又婦人
之䞇椇榛棗栗荆楚之俗亦鹽藏荷裹以為冬儲今
不以為重賤者食之而已明堂位四代之俎商以椇
蓋俎足横木為曲撓之形如椇枳之枝也今人謂之
枅枸又謂之蜜曲錄荀子枸木必待櫽括烝矯然後
直廣志云葉似蒲柳子十一月熟樹乾者益美或云
果名一名白石李通志枳椇蜀人謂之枸詩緝云疏
引宋玉賦枳椇來巢以證毛說然風賦字作枳句李
善註云橘踰淮為枳句曲也句音溝非毛義也
北山有楰
楰楸屬其樹葉木理如楸山楸之異者今人謂之苦楸
濕時脆燥時堅今永昌又謂鼠梓漢人謂之楰
爾雅云楰鼠梓郭云楸屬也今江東有虎梓鄭云苦
楸也圖經云鼠梓一名楰亦楸之屬也詩小雅云北
山有楰是也鼠李一名鼠梓或云即此也然鼠梓花
實都不相類恐别一物而名同也曹氏云宫室之良
材通志略云鼠李曰牛李曰鼠梓曰椑曰山李曰楰
曰苦楸即烏巢子也
爰有樹檀
檀木皮正青滑澤與繫迷相似又似駁馬駁馬梓楰其
樹皮青白駁犖遙視似馬故謂之駁馬故里語曰斫檀
不諦得繫迷繫迷尚可得駁馬繫迷一名挈橀故齊人
諺曰上山斫檀挈橀先殫下章云山有枹棣隰冇樹檖
皆山隰之木相配不宜謂獸
傳曰檀彊韌之木論衡曰楓桐之樹生而速長故其
皮肌不能堅剛樹檀以五月生葉後彼春榮之木其
材強勁車以為軸淮南子十月檀檀隂木也爾雅云
魄榽橀郭註魄大木細葉似檀今河東多有之齊人
諺曰上山斫檀榽橀(音系醯)先殫鄭註按此俗呼朴
樹其木如檀子大如梧桐子而黃
按朱註檀木已詳盡矣陸疏特辨其似而非者耳今
併載爾雅郭鄭二家註以備隰有六駁參考但挈橀
爾雅作榽橀
其下維榖
榖幽州人謂之榖桑或曰楮桑荆揚交廣謂之榖中州
人謂之楮殷中宗時桑榖共生是也今江南人績其皮
以為布又𢷬以為紙謂之榖皮紙長數丈潔白光輝其
裏甚好其葉初生可以為茹
博雅云榖楮也稗雅榖惡木也而取名于榖者榖善
也惡木謂之榖則甘草謂之大苦之類也本草曰楮
一名榖陶氏云即今構木誤矣先賢以為皮斑者是
楮皮白者是榖有瓣者曰楮無瓣者曰構按此非一
種物類相感志云其膠可以團丹砂語曰構膠為金
石之漆是也列子曰宋人有為其君以玉為楮葉者
三年而成亂之楮葉中不可别也遂以巧食宋國列
子聞之曰使天地之生物三年而成一葉則物之有
葉者寡矣故聖人恃道化而不恃知巧爾雅翼榖易
生之物一說榖田久廢則生榖其實正赤如楊梅而
無核伊陟相太戊亳有祥桑榖共生于朝傳曰俱生
于朝七日而大拱伊陟戒以修德而木枯劉向以為
桑喪也榖猶生也殺生之柄失而在下則是以桑榖
為二物也而陸璣以為榖幽州人謂之榖桑或曰楮
桑然則蓋一物也廣州記曰蠻夷取榖皮熟搥為揭
裏布鋪以擬氊南山經曰招搖之山有木焉其狀如
榖而黑裏其華四照其名曰迷榖佩之不迷本草圖
經云楮有二種一種皮有斑花文謂之斑榖今人用
為冠一種皮無花但葉似葡萄作瓣而有子者為佳
其實初夏生如彈丸青綠色至六七月漸深紅色乃
成熟八月九月採抱朴子云柠實赤者餌之一年老
者還少通志云楮亦謂之榖其實入藥其皮造紙濟
世之用也桑榖共生者即此
蔽芾其樗
山樗與下田樗略無異葉似差狹耳吳人以其葉為茗
李氏曰樗者不材之木也莊子云吾有大樹人謂之
樗其大枝擁腫不中繩墨其小枝卷曲不中規矩
按樗似栲似椿陸疏辨之甚明樗又有山樗下田樗
稍别此章與采荼薪樗皆下田一種所謂不中繩墨
規矩者也詳見七月篇
無浸檴薪(舊刻穫非)
檴今椰榆也其葉如榆其皮堅韌剝之長數尺可為絙
索又可為甑帶其材可為杯器
爾雅云檴落邢疏云檴一名落某氏曰可作杯圈皮
韌繞物不解郭云可以為杯器素素謂樸也小雅大
東云無浸檴薪鄭箋云檴木名鄭註云郭云可以為
杯器據此則今檉杉
按鄭漁仲通志略曰檴郭云可以為杯器素此赤檉
也但檉是柳屬檴是榆屬恐非一類又按大東篇
檴字从禾與八月其穫穫字同故毛朱傳及吕嚴諸
家俱云刈也今爾雅陸疏俱釋木名从木確與本章
無涉
隰有杞桋
梀葉如柞皮厚而白其木理赤者為赤梀一名桋白者
為梀其木皆堅韌今人以為車轂
爾雅云桋赤梀白者梀郭云樹葉細而岐銳皮理錯
戾好叢生山中中為車輞白梀葉圓而岐為大木邢
云梀赤者名桋白者即名梀某氏曰其色雖異為名
即同鄭云桋赤梀白者梀俗呼斥木叢生可作籓籬
大者任車輞(梀山厄反)江河間梀可作鞍
榛楛濟濟
楛其形(一作莖)似荆而赤莖(一作葉)似蓍上黨人織(一作)
(蔑)以為斗筥箱器又揉(一作屈)以為釵故上黨人調
問婦人欲買赭否曰竈下自有黃土問買釵否曰山中
自有楛
禹貢云荆州貢楛註云中矢榦出雲夢之澤爾雅翼
楛堪為矢其莖似荆而赤其葉如蓍古者楛矢則石
為之弩說者以榛可為䞇為文事楛可為矢為武事
是蓋不然夫榛楛皆用之武事說文榛木也一日菆
也菆蓋矢之善者春秋傳所謂致師者左射以菆是
也若楛則為矢甚明周世修后稷公劉之業而申以
百福干禄皆文事也然不可無武備故瑟彼玉瓚以
下述文治之美而首章言武備也周語曰夫旱麓之
榛楛殖故君子得以易樂干禄焉若夫山林匱竭林
鹿散亡藪澤肆竭民力凋盡田疇荒蕪資用乏匱君
子將險哀之不暇而何易樂之有是先有險哀之備
而後可以及易樂也顔監曰楛木堪為箭笴今豳以
北皆用之土俗呼其木為楛子有隼集于陳庭而死
楛矢貫之石砮其長尺有咫問諸仲尼仲尼曰隼來
遠矣此肅慎氏之矢也昔武王伐商封異姓以遠方
之職貢使無忘服故以楛矢封陳使求諸故府果得
之夏書荆州之貢礪砥砮丹惟箘簵楛則夫楛矢石
砮者中州職貢之常也今仲尼獨以遠方之貢為騐
豈三代之際職貢不同或者不妨中國自有之特其
長有咫者為肅慎之物歟
其灌其栵
栵栭葉如榆也木理堅韌而赤可為車轅
爾雅云栵栭郭註樹似槲&KR0554;而庳小子如細栗(一作粟)
可食今江東亦呼為栭栗(一作粟)鄭註栵栭(音例而)
茅栗也内則云芝栭蔆椇鄭氏云人君燕食所加
庶羞也通志云橡實之類極多有似㮚而小者大小
有三四種爾雅所謂栵栭是也註云子如細㮚江東
人亦呼為栭㮚今俗謂之為茅㮚猴㮚柯㮚皆其
類也
按栭亦栗屬故可作人君庶羞必當以漁仲之說為
正向坊刻爾雅云子如細粟江東呼為栭粟俱从米
不從木誤矣
其檉其椐
檉河柳生水旁皮正赤如絳一名雨師枝葉似松椐樻
節中腫可作杖以扶老今靈夀是也今人以為馬鞭及
杖弘農共北山甚有之
檉爾雅云檉河柳郭註今河旁赤莖小楊鄭註殷檉
也生水畔其葉經冬變紅爾雅翼檉葉細如絲婀娜
可愛天之將雨檉先起氣以應之故一名雨師而字
從聖字說曰知雨而應與于天道木性雖仁聖矣猶
未離夫木也小木既聖矣仁不足以名之音赬則赤
之貞也神降而為赤云檉非獨能知雨亦能負霜雪
大寒不彫有異餘柳詩皇矣云作之屏之其菑其翳
修之平之其灌其栵啟之辟之其檉其椐攘之剔之
其檿其柘蓋文王之養材于山林日就繁茂故其始
而屏除之也始于已死之菑翳而及于龐雜之灌栵
又及于檉椐之小材又不得已而及于檿柘之良木
以明草木逾茂則始之所愛者不能並育以漸去焉
故其卒至于柞棫斯拔松柏斯兑也然則檉亦良木
矣漢書鄯善國多檉柳段成式云赤白檉出凉州大
者為炭復入灰汁可以煮銅南都賦註檉似柏而香
今檉中有脂號檉乳本草衍義云人謂三春柳以其
一年三秀也花肉紅色成細穗河西者戎人取滑枝
為鞭通志云檉曰河柳曰雨師曰春柳本草謂之赤
檉木以其材赤故也大槩松杉之類而意態似柳故
謂之檉柳其材可卷為盤合又曰檴落郭云可以為
桮器素此赤檉也又有一種名赤楊又名水楊與此
相似而植之水邊其葉經秋盡紅人多植于門巷杜
詩赬檉曉夜希即此也
椐爾雅云椐樻郭註腫節可以為杖鄭註按此木似藤
節目相對今人以為杖甚竒爾雅翼云椐樻也草木
疏云節腫似扶老即今靈夀是也今人以為馬鞭
漢書孔光傳賜靈夀杖孟康曰扶老杖師古曰木似
竹有枝節長不過八九尺圍三四寸自然有合杖制
不須削治也山海經云廣都之野靈夀實華王粲頌
云寄榦堅正不待矯揉陳藏器云生劒南山谷圓長
皮紫作杖令人延年益夀
柞棫拔矣
柞棫三蒼說棫即柞也其材理全白無赤心者為白
桵直理易破可為犢車軸(一作犢車輻)又可為矛戟鎩(一作)
(矜)
爾雅云棫白桵郭註小木叢生有刺實如耳璫紫赤
可啖鄭註即山柘也爾雅翼柞生南方葉細而密今
人為梳用之詩雅道柞為尤多方周之興大姒夢商
之庭産棘小子𤼵取周庭之梓植之于闕間梓化為
松柏柞棫覺驚以告文王文王曰勿言冬日之陽夏
日之隂不召而物自來以為宗周興王之兆故詩曰
帝省其山柞棫斯拔松柏斯兑帝作邦作對自太伯
王季未必不謂此也又述文王之事曰柞棫拔矣山
木多矣而獨言柞棫蓋柞民之所燎且至于聳拔則
其餘可知也齊民要術稱柞斫去尋生料理還復蓋
良木之易成者然亦非人力料理有不可復此以見
太王之勤也又言柞宜種于山阜之曲十年中椽二
十年中屋樽柴在外然則為利亦博矣通志柞木曰
棫曰栩曰杼爾雅云栩杼詩析其柞薪又曰柞棫斯
拔陸璣云三蒼云棫即柞也其葉繁茂其木堅韌有
刺今人以為梳亦可以為車軸嚴粲云柞櫟也即唐
風鴇羽所謂栩也
據陸氏釋柞棫與唐風集于苞栩之栩秦風山有苞
櫟之櫟一物也秦人謂柞為櫟徐州人謂櫟為栩不
過方言或異耳嚴華谷亦云然但鄭漁仲謂栩杼為
柞謂櫟為槲别是一種本草又以槲櫟稍有差别朱
子解柞云枝長葉盛叢生有刺却與櫟葉如栗葉者
不同況柞十年中椽二十年中屋而朱子解棫云小
木叢生有刺何相去之遠耶可見棫是小木所謂無
赤心實如耳璫者是也柞栩櫟是大木所謂栗屬樹
大蔽牛者是也但鄭氏認棫是山柘恐未必然
陸氏詩疏廣要卷上之下
陸氏詩疏廣要卷下之上吳陸璣撰
釋鳥明毛晉廣要
關關雎鳩
雎鳩大小如鳩(一作鴟誤)深目目上骨露出幽州人謂之鷲
禽經云王雎雎鳩魚鷹也亦曰白鷖亦曰白鷢張華
註云毛詩曰王雎摯而有别多子江表人呼以為魚
鷹雌雄相愛不同居處詩之國風始關雎也爾雅云
雎鳩王雎郭璞註曰鵰類今江東呼之為鵰好在江
渚山邊食魚韓詩說雎䧱貞潔慎匹以聲相求隠蔽
乎無人之處徐鉉蟲魚圖云雎鳩常在河洲之上為
儔偶更不移處俗云雎鳩交則雙翔别則立而異處
朱子語錄狀如鳩差小而長常是雌雄兩兩相隨不
相失然亦不曾相近須隔丈來地陰陽自然變化論
雎鳩不再匹淮南子關雎興于鳥君子美之為其雌
雄之不乖居也鹿鳴興于獸君子大之取其見食而
相呼也埤雅云通習水又善捕魚風土記云或說雎
鳩為白鷢白鷢鸇屬于義無取蓋蒼鷃大如白鷢而
色蒼其鳴戛和順又游于水而息于洲常隻不雙鄭
漁仲云雎鳩王雎鳬類多在水邊尾有一點白故揚
雄云白鷢舊說鵰類誤矣嚴華谷云左傳郯子五鳩
備見詩經雎鳩氏司馬此詩是也祝鳩氏司徒鵓鳩
也四牡嘉魚之鵻是也鳲鳩氏司空布穀也曹風之
鳲鳩是也爽鳩氏司寇大明之鷹是也鶻鳩氏司事
鷽鳩也非斑鳩小宛之鳴鳩與氓食桑葚之鳩是也
按爾雅釋鳥又云揚鳥白鷢是與雎鳩同類而異種
者也不知揚雄許慎何皆曰白鷢范鄭諸家辨之甚
詳或謂王雎雎鳩是二鳥則與經傳相乖余未敢遽
信
黃鳥于飛
黃鳥黃鸝畱也或謂之黃栗畱幽州人謂之黃鸎或謂
之黃鳥一名倉庚一名商庚一名鵹黃一名楚雀齊人
謂之摶黍關西謂之黃鳥一作鸝黃當葚熟時來在桑
間故里語曰黃栗畱看我麥黃葚熟不亦是應節趨時
之鳥也或謂之黃袍
爾雅皇黃鳥又云倉庚商庚又云鵹黃楚雀又云倉
庚鵹黃也郭註云俗呼黃離留亦名摶黍其色鵹黑
而黃因以名云鄭註云黃鸎也一名倉庚一名商庚
一名鵹黃一名楚雀一名摶黍一名黃離留陸璣云
常以葚熟時來故里語曰黃栗留看我麥黃椹熟不
故又名黃栗留禽經倉鶊黧黃黃鳥也亦曰楚雀亦
曰商庚夏𧖟候也張註今謂之黃鶯黃鸝是也野民
曰黃栗留語聲轉耳其色黧黑而黃故名黧黃詩云
黃鳥以色呼也北人呼為楚雀此鳥鳴時𧖟事方興
𧖟婦以為候說文離黃倉庚也鳴則蠶生禮記曰仲
春之月倉庚鳴格物總論云鸎黑尾嘴尖紅脚青遍
身甘草黃色羽及尾有黑毛相間三四月鳴聲音圓
滑埤雅倉庚鳴于仲春其羽之鮮明在夏韓子曰以
鳥鳴春以蟲鳴秋以鳥鳴春若黃鳥之類其善鳴者
也爾雅翼倉庚黃鳥而黑章齊人謂之摶黍秦人謂
之黃流離幽冀謂之黃鳥一名黃鸝留或謂之黃栗
流一名黃鸎二月而鳴夏小正云二月有鳴倉庚鶪
者績之候倉庚者蠶之候詩鳥鳴嚶嚶按禽經稱鸎
鳴嚶嚶則詩所言鳥殆謂此故後人皆以鸎名之此
鳥之性好雙飛故鸝字從麗又曰鸝必匹飛鶪必單
棲出谷遷喬之事未見其驗今荆州每至冬月於田
畝中得土堅圓如卵者輒取以賣破之則鸎在其中
無復毛羽蓋以土自裹伏而土堅勁候春始生羽破
土而出然則出谷遷喬之事恐當似此矣
流離之子
流離梟也自關而西謂梟為流離其子適長大還食其
母故張奐云鶹鷅食母許慎云梟不孝鳥是也
爾雅鳥少美長醜為鶹鷅邢疏鳥之少為子者美長
食母而醜其名為鶹鷅郭云鶹鷅猶留離謂之子者
按詩邶風云瑣兮尾兮流離之子是也流與鶹同詩
攷亦作畱離之子鄭註云鶹鷅猶流離也禽經梟鴟
害母張註梟在巢母哺之羽翼成啄母自翔去也毛
傳流離鳥也少好長醜正義曰流與鶹蓋古今之字
爾雅離或作栗埤雅北山錄曰烏反哺梟反噬蓋逆
順之習也聽聲考詳篇云鶴聲宜學仙雉聲宜習武
烏聲宜習毉雁聲宜習卜筮鵲聲宜習工巧梟聲宜
習符呪西方之書曰如土梟等附塊為兒名之曰土
梟蓋取諸此傳曰甑瓦可以令梟寂又曰梟避星名
鵲違歲子爾雅翼劉子曰炎州有鳥其名曰梟傴伏其
子百日而長羽翼既成食母而飛蓋稍長從母索食
母無以應於是而死古者天子常以春解祠祠黃帝
用梟破獍梟不孝之鳥破獍食父之獸黃帝欲絶其
類使百吏祠皆用之至漢武時亦令祠官領之如其
方而漢使東郡送梟五月五日作梟羹以賜百官淮
南子鼓造辟兵夀盡五月之望許叔重曰鼓造蓋謂
梟一曰蝦蟆今世人五月作梟羹亦作蝦蟆羹是食
梟之騐也博之采有梟者博兼行惡道故以梟為采
亦梟得之儁故猛將謂之梟將也土梟穴土以居故
曰土梟而荆楚歲時記稱鴝鵒為土梟說者乃因謂
鸜鵒來巢者又云鸜鵒穴居誤矣梟今人養以致鳥
後漢五行志稱衆鳥之性見非常斑駁好聚觀之至
於小爵希見梟者㬥見尤聚
弋鳧與雁
鳧大小如鴨青色卑脚短喙水鳥之謹愿者也
鳧爾雅云鸍沈鳧郭註云似鴨而小長尾背上有文
今江東呼為鸍鄭註云似鶩而小尾白俗呼水䲹好
沒故曰沈鳧禽經曰鳧鶩之雜張註鳧鶩鴨屬色不
純正故曰雜矣埤雅云鳧雁常以晨飛故雞鳴篇云
弋鳧與雁賦曰晨鳧旦至此之謂也卜居云將泛泛
若水中之鳧與波上下偷以全吾軀乎蓋沈鳧善沒
而又容與與波上下故㫺之散人慕焉莊子曰鳧脛
雖短續之則憂鶴脛雖長斷之則悲博雅云鳧鶩&KR1910;
(古鴨字)也爾雅翼云唐陸龜蒙稱冬十月視穫于甫田
夜間往往聞有聲類㬥雨而疾至者一夕凡數四明
訊其甿曰鳧鷖也其曹蔽天而來蓋當田之禾必竭
其穗而後去江之南不能弋羅常藥而得之□&KR3489;塗
枝叢植于陂一中千萬膠而不飛然則江東蓋未嘗
弋也然聞今江南大陂湖中其誘鳧者亦皆以網植
兩表於水相去甚近中網焉以舟自前驅而逐之率
一獲千百輩則又與龜蒙說異矣鳧所在必賊粱食
古之人亦養之鄒穆公有令食鳧雁必以粃無得以
粟於是倉無粃而求易於民二石粟而得一石粃故
郭氏解方言稱江東有小鳧其多無數俗謂之冠鳧
善飛王充論衡曰日月一日一夜行二萬六千里與
鳧飛相類故王喬以上方所賜舄假形于鳧自葉朝
京師焉吳地志曰石首魚至秋化為冠鳧鳧頭中有
石也方言曰野鳧甚小而好沒水中者南楚之外謂
之鸊鶙說苑魏文侯嗜晨鳧南越志有松鳧棲息松
間周書王會鳧羽為旌漢佽飛在上苑中結繒繳弋
鳧雁歲萬頭
雁夏小正云正月雁北鄉鄉者何也鄉其居也九月
遰鴻雁遰往也猶曰傳其驛舍云爾非其居也禽經
云雁一名翁雞一名□鶉一名䳸又云鳱以水言自
北而南□以山言自南而北張華註云鳱音雁隨陽
鳥也冬適南方集于江干之上故字從干□亦音雁
中春寒盡雁始北嚮燕代尚寒猶集于山陸岸谷之
間故字從厈博雅云&KR1391;(音加一音哥)鵝倉&KR1391;鳫(古雁字)也方
言云自關而西謂之&KR1391;鵝南楚之外謂之鵝或謂之
鶬&KR1391;埤雅云周禮曰雁宜麥又六摰大夫執雁以知
保身又欲有去就之義而不失其常故執雁也雁夜
泊洲渚令雁奴圍而警察飛則銜蘆而翔以避繒繳
有遠害之道非特取其有去就之義而已雁行斜步
側身故莊子謂士成綺雁行避影而問老子一名朱
鳥法言曰能來能往者朱鳥之謂歟本草唐本註云
雁為陽鳥冬則南翔夏則北徂時當春夏則孳育于
北與燕相反燕來則雁往燕往則雁來故禮云秋鴻
雁來春玄鳥至衍義曰雁人多不食者謂其知陰陽
之升降分長少之行序世或謂之天厭亦道家之一
說爾唐註云雁為陽鳥其義未盡兹蓋得中和之氣
熱則即北寒則即南以就和氣所以為禮幣者一取
其信一取其和昏禮云下達納采用雁執雁請問名
納吉用雁請期用雁又云摯不用死故詩曰噰噰鳴
雁言用生者也古今註云雁自河北渡江瘦瘠能高
飛不畏繒繳江南饒沃每至還河北體肥不能高飛
嘗銜蘆長數寸以防護周書曰白露之日鴻雁來鴻
雁不來遠人背畔小寒之日雁北鄉雁不北鄉民不
懷至物類相感志云大曰鴻小曰雁夜宿洲中鴻在
内雁在外逐更警避備狐與人之捕已山海經云雁
門山雁出其間在高柳北舊說鴻雁南翔不過衡山
今衡山之旁有峰曰回雁蓋南地極燠人罕識雪者
故雁望衡山而止爾雅翼雁鴻雁乃一物爾初無其
别至詩註乃云大曰鴻小曰雁雁曷為有小者按淮
南鴻烈云雁乃兩來仲秋鴻雁來季秋候雁來候雁
比于鴻雁而小故說詩推雁為鴻雁而别以此為雁
也今北方有白雁似鴻而小色白秋深乃來來則霜
降河北為之霜信蓋曰霜降五日而鴻雁來寒露五
日而候雁來候雁之來在霜降前十日所以謂之霜
信也古者執贄雖用鴻雁然當亦通用此小者故春
秋曹伯陽好田弋曹鄙人公孫疆獲白雁獻之漢武
帝太子昏得白雁于上林以為䞇即此物也今月令
及周書乃不復有鴻雁候雁之别月令則云八月鴻
雁來九月鴻雁來賓周書則曰白露之日鴻雁來寒
露之日又來既是一種何得前後不齊如此似不應
耳許叔重註二雁則以為仲秋時候之雁從北漢中
來過周雒南去至彭蠡季秋時候之雁從北漢中來
南之彭蠡以為八月來者其父母也是月來者蓋其
子也羽翼穉弱故在後耳而賓字讀屬下句謂之賓
雀不取來賓之義今淮南子乃竝作候雁此當有所
據詩緝曹氏曰鴻雁之趾連蹄不能握木故易以鴻
漸于木為失所不安之象書以彭蠡既瀦陽鳥攸居
為得其所爾雅云鳧雁醜其足蹼其踵企邢疏云鳧
水鳥也雁陽鳥也蹼猶蹼屬相著之謂也踵脚跟也
鳧雁之類脚指間有幕蹼屬相著飛則伸其脚跟企
直也埤雅云弱弓微矢乘風振之曰弋故楚人好以
弱弓微矢加之歸雁之上
按鴻雁非二物羅氏辯之甚悉元恪豈亦以為然故
前篇釋鴻此篇止釋鳧不又釋雁耶但云純白似鶴
似别一種意即所謂霜信杜子美詩云故國霜前白
雁來者是也若据今白露南翔之雁其色俱竊玄竊
黃與鵝相似從無白者攷之諸儒傳疏頗合因詳錄
以備考
肅肅鴇羽
鴇鳥似雁而虎文連蹄性不樹止樹止則為苦故以喻
君子從征役為危苦也
埤雅郭璞曰鴇似雁無後指毛有豹文一名獨豹易
林曰文山鴻豹肥腯多脂蓋言此也閩諺曰鴇無舌
兔無脾段氏云鴇鴨亦齝爾雅翼鴇者今之獨豹也
以鴇為豹聲之訛耳鴇亦水鳥似雁而無後指上林
賦曰鴻鷫鵠鴇鴐鵝屬玉交精旋目煩鶩庸渠箴疵
鵁盧羣浮乎其上是也鴇羽之詩言君子下從征役
不得養其父母以喻鴇之集于苞栩苞棘苞桑蓋水
鳥而木棲既失其常又無後指尤非托于木者可謂
不得其所矣段成式云鴇遇鷙鳥能激糞禦之糞著
毛悉脱今鵰之毛能落衆羽然其鷙烈足以服羽族
此類之可推者鴇乃水鳥不以埶稱而鷙鳥為之落
羽此類之不可推者朱子曰鴇似雁而大無後趾陳
氏曰其羽急疾孔氏曰鴇羽連蹄樹立則為苦禮曰
雞肝雁腎鴇奥鹿胃鄭玄云奥脾也說文曰鴇相次
也從匕從十蓋鴇性羣居如雁自然有行列故從□
詩故曰鴇行
鴆彼飛隼
隼鷂屬也齊人謂之擊征(擊一作鷙)或謂之題肩(一作眉)或謂
之雀鷹春化為布穀者是也此屬數種皆為隼
爾雅云鷹隼醜其飛也翬郭註云鼓翅翬翬然疾鄭
註云翬猶揮也謂鼓翅揮疾韋昭云隼今之鶚李善
云鷙擊之鳥通呼曰隼禽經云鷹好峙隼好翔鳧好
沒鷗好浮又云鳥之小而鷙者皆曰隼大而鷙者皆
曰鳩又云鷹以膺之鶻以搰之隼以尹之埤雅云鷹
之搏噬不能無失獨隼為有準故于文從水從隼司
常曰鳥隼為旟蓋鳥鳳也畫鳳以象其德畫隼以象
其威化書曰烏反哺仁也隼憫胎義也蓋隼之擊物
遇懷胎者輒釋不戮也考異郵云陰陽氣貪故題肩
擊宋均云題肩有爪芒為陰中陽故擊殺之
按月令仲春之節鷹化為鳩仲秋之節鳩復化為鷹
列子云鷂之為鸇鸇之為布穀布穀久復為鷂淮南
子曰鶉化為鸇鸇化為布穀布穀復為鷂據此疏又
云隼化為布穀可見鷹隼鶉鸇鳩鷂布穀晨風諸鳥
總順節令以變形故爾雅曰屬曰醜
值其鷺羽(坊刻振鷺于飛誤)
鷺水鳥也好而潔白故汶陽謂之白鳥齊魯之間謂之
舂鉏遼東樂浪吳揚人皆謂之白鷺大小如䲭青脚高
尺七八寸尾如鷹尾喙長三寸頭上有毛十數枚長尺
餘毿毿然與衆毛異甚好將欲取魚時則弭之今吳人
亦養焉好羣飛鳴楚威王時有朱鷺合沓飛翔而來舞
則復有赤者舊鼓吹朱鷺曲是也然則鳥名白鷺赤者
少耳此舞所持持其白羽也
爾雅鷺舂鉏邢疏云鷺一名舂鉏郭云白鷺也頭翅
背上皆有長翰毛今江東人取以為睫㰚名之曰白
鷺縗詩陳風云值其鷺羽鄭註云亦曰鷺鶿禽經云
鷴鷺之潔又云寀寮雝雝鴻儀鷺序張註鷺白鷺也
小不踰大飛有次序百官縉紳之象詩以振鷺比百
寮雍容喻朝美埤雅鷺步于淺水好自低昂故曰舂
鋤也鷺色雪白頂上有絲毿毿然長尺餘欲取魚則
弭之禽經曰鷺啄則絲偃鷹捕則角弭藏殺機也青
脚喜翹高尺七八寸善蹙捕魚又其翔集必舞而後
下每至水面數尺則必低曲少盤其埶與飛之時徑
起特異蓋其天性舞而後下故詩於鷺于下曰醉言
舞鷺于飛曰醉言歸也禽經曰鸘好霜鷺好露字從
露省以此亦或謂之白露今人畜之極有馴擾者每
至白露降日則定飛揚而去俗說雄雌相盼則産陰
陽自然變化論曰鷺目成而受胎鶴影接而懷卵鴛
鴦交頸野鵲傳枝物固有是哉鷺白鳥也故詩言白
鳥翯翯以美文王之德爾雅翼云鷺水鳥潔白而善
為容江東人取毛為接䍦名白鷺縗亦曰白鷺蓑或
以紅鶴毛間之隋樂志云建鼓商世所作又棲翔鷺
于其上不知何代所加或曰鵠也取其聲揚而遠聞
或曰白鷺鼓精也或曰皆非也振振鷺鷺于飛鼓咽
咽醉言歸言古之君子悲周道之衰頌聲之息飾鼓
以鷺存其風流未知孰是隋志之說云爾考按梓人
之職臝者羽者鱗者以為筍簴蓋振古如此則所謂
建鼓之鷺安知非商世所有陳風亦曰坎其擊鼓宛
丘之下無冬無夏值其鷺羽坎其擊缶宛丘之道無
冬無夏值其鷺翿翿或為纛羽為翿皆筍簴之所懸
則鼓之上有鷺舊矣說詩者乃以鷺為舞者之翳而
訓值為持不知值者蓋植立之義又曰振鷺于飛于
彼西雝大雅論鐘鼓必於辟雝之地春秋傳則云西
辟樂備是辟雝西辟西雝皆樂器之所在也大射儀
建鼓在阼階西南書亦云大貝鼖鼓在西房則西雝
振鷺之飛為鼓上之鷺明矣鼓常在西振鷺在鼓之
上有飛之象耳又說者以鷺為鼓精古今樂錄云吳
王夫差時有雙鷺飛出鼓中而大雲故有是名猶會
稽雷門之鼓相傳有鶴飛入其中鼓鳴聞洛陽後破
鼓鶴遂飛去亦其類也後世有鼓吹曲亦以朱鷺為
首或言朱鷺是漢曲說樂府者亦以為因飾鼓以鷺
而為曲之名此則非也飾鼓以鷺而不朱朱自因瑞
耳禽經曰朱鳶不攫肉朱鷺不吞鯉
按鷺一名屬玉屬玉乃是水鳥漢武以之名觀云可
以厭火恐亦非鷺姑存疑以俟博識者
維鵜在梁
鵜水鳥形如鶚而極大喙長尺餘直而廣口中正赤頷
下胡大如數升囊好羣飛若小澤中有魚便羣共抒水
滿其胡而棄之令水竭盡魚在陸地乃共食之故曰淘
河
爾雅鵜鴮鸅郭註今之鵜鶘也好羣飛沈水食魚故
名洿澤俗呼之為淘河禽經曰淘河在岸則魚沒沸
河在岸則魚出又云鵜志在水鴷志在木張註鵜鶘
水鳥也似鶚而大喙長尺餘頷下有胡如大囊受數
升湖中取水以聚羣魚候其竭涸奄取食之一名淘
河詩曰維鵜在梁志在水也本草鵜鶘鳥如蒼鵝頤
下有皮袋容一二升物展縮由袋中盛水以養魚一
名淘河身是水沬唯胸前有兩塊肉如拳云㫺為人
竊肉入河化為此鳥今猶有肉因名淘河鄭云鵜鴣
咮喙也言愛其觜埤雅淮南子云鵜鶘飲水數斗而
不足鱣鮪入口若露而死蓋魚生水中而口不納水
也莊子曰魚不畏網而畏鵜鶘言鵜以智力取魚故
魚不畏網而畏之也詩曰維鵜在梁不濡其翼維鵜
在梁不濡其咮蓋鵜性羣飛沈水食魚若遇小澤有
魚便各以胡去水令水竭魚露乃共食之故號淘河
洿澤則濡其咮翼宜矣今反取飽于梁不濡其翼非
特不濡其翼且又不濡其咮故詩以刺小人不食其
力無功而受祿也山海經云憲期之山多鵜鶘如鴛
鴦而人足其鳴自呼前漢志鵜鶘集昌邑王殿下劉
向以為水鳥色青青祥也
鳲鳩在桑
鳲鳩鴶鵴今梁宋之間謂布穀為鴶鵴一名擊穀一名
桑鳩按鳲鳩有均一之德飼其子旦從上而下草從下
而上平均如一
禽經云鳲鳩戴勝布穀也亦曰鴶鵴亦曰穫穀春耕
候也張華註揚雄曰鳲鳩戴勝生樹穴中不巢生爾
雅曰&KR1991;鴔戴鵀鵀即首上勝也頭上尾起故曰戴勝
而農事方起此鳥飛鳴于桑間云五穀可布種也故
曰布穀月令曰戴勝降于桑一名桑鳩仲春鷹所化
也此鳥鳴時耕事方作農人以為候爾雅云鳲鳩鴶
鵴郭註云今之布穀也江東呼為穫穀邢疏云左傳
鳲鳩氏司空也詩召南維鵲有巢維鳩居之皆謂此
也埤蒼云鴶鵴方言云戴勝謝氏云布穀𩔖也按戴
勝自生穴中不巢生而方言云戴勝非也鄭註云即
布穀也一名桑鳩一名擊穀江東呼為穫榖禮記謂
之鳴鳩埤雅云鳲鳩秸鞠一名摶黍今之布穀江東
呼為郭公不自為巢居鵲之成巢周官羅氏中春獻
鳩以養國老者鳩性不噎食之且復助氣故也續禮
儀志曰仲秋按戶校年老者授之以杖其端刻鳩形
鳩者不噎之鳥也禽經一鳥曰隹二鳥曰雔三鳥曰
朋四鳥曰乘五鳥曰雇六鳥曰鶂七鳥曰□八鳥曰
鸞九鳥曰鳩十鳥曰&KR1860;鳩字從九以此馮衍逐婦書
曰口如布穀言其多聲也爾雅翼云鳲鳩又呼撥穀
似鷂長尾牝牡飛鳴翼相摩拂月令云鳴鳩拂其羽
是也取其骨佩之宜夫婦夏小正云正月鷹則為鳩
五月鳩為鷹月令仲春鷹化為鳩其目猶如鷹許叔
重曰鷹化為鳩喙正直不鷙搏也一說鳩蓋一巢而
九鳥者詩曰鳲鳩在桑其子七兮又曰□鷜布穀好
鳴之鳥故謂之鳴鳩月令所謂鳴鳩拂羽者今布穀
為然小宛之詩曰宛彼鳴鳩翰飛戾天今鳩四時有
子鴿每月有子
按爾雅釋鳥又云&KR1991;鴔戴鵀郭璞云今亦呼為戴勝
李巡云戴勝一名&KR1991;鴔明乎戴勝非鳲鳩矣不知禽
經何無分别邢昺辯之甚詳但邢氏謂與鵲巢之鳩
同而歐陽氏又謂别是一種豈更有所據耶至李氏
以為鴝鵒嚴氏以為擊正其謬甚矣
鴟鴞鴟鴞
鴟鴞似黃雀而小其喙尖如錐取茅莠為巢以麻紩之
如刺襪然縣著樹枝或一房或二房幽州人謂之鸋鴂
或曰巧婦或曰女匠關東謂之工雀或謂之過羸關西
謂之桑飛或謂之襪雀或曰巧女
爾雅鴟鴞鸋鴂邢疏舍人曰䲭鴞一名鸋鴂郭云䲭
類詩豳風云鴟鴞毛傳云䲭鴞鸋鴂先儒皆以為今
之巧婦郭註此云䲭𩔖又註方言云鸋鴂䲭鴞鴟屬
非此小雀明矣是與先儒意異也今爾雅以郭氏為
宗且依郭氏埤雅先儒以為鴟鴞即今巧婦郭註爾
雅獨云䲭類則璞與先儒異意以詩與爾雅考之宜
如璞義蓋爾雅言䲭鴞鸋鴂繼云狂茅䲭怪鴟梟䲭
則䲭鴞宜亦䲭類賈誼所謂鸞鳳伏竄䲭鴞翺翔是
也詩曰鴟鴞鴟鴞既取我子無毁我室則其語似戒
鴟鴞之詞正如黃鳥之詩非鴟鴞自道也㫺賢云鴟
鴞惜功愛子及室誤矣其二章曰迨天之未陰雨徹
彼桑土綢繆牖戶迨天之未陰雨及其閒暇之譬也
徹彼桑土綢繆牖戶明其政刑之譬也孔子曰為此
詩者其知道乎及其國家閒暇明其政刑孰敢侮之
為是故也東萊呂氏曰鸋鴂䲭鴞之别名郭景純陸
農師所解皆得之方言云自關而東謂桑飛曰鸋鴂
此乃陸璣疏所謂巧婦似黃雀而小其名偶與鴟鴞
之别名同與爾雅之所載實兩物也毛鄭誤指以解
詩歐陽氏雖知其失乃併與爾雅非之蓋未攷郭景
純之註耳朱註云鴟鴞鵂鶹惡鳥攫鳥子而食者也
藍田呂氏曰惡聲之鷙鳥也有鴞萃止翩彼飛鴞為
梟為䲭蓋梟之類也華谷嚴氏曰䲭鴞喜破鳥巢而
食其子山陰陸氏曰䲭鵂一名隻狐鴞服鬼車之類
爾雅又云鵅鵋䳢註今江東呼為鵂鶹為鵋欺亦謂
之鴝鵅又云怪鴟註即䲭鵂也見廣雅今江東通呼
此屬為怪鳥莊子云鵂鶹夜撮蚤察毫末晝出瞑目
不見丘山言殊性也博物志云鵂鶹一名鵄鵂晝日
無見夜則目至明人截爪甲棄露地此鳥夜至人家
拾取爪視之則知吉凶輒便鳴其家有殃本草云鉤
鵅入城城空入宅宅空怪鳥也又有鵂鶹亦是其𩔖
微小而黃夜能食人手爪知人吉凶纂文曰鵂鶹夜
能食蚤蝨蚤爪音相近俗人云拾人棄爪相吉凶妄
說也淮南萬畢術曰鵄鵂致鳥取鵄鵂折其大羽絆
其兩足以為媒張羅其傍則鳥聚矣歐陽氏云今鴞
多攫鳥子而食名物疏云鴟鴞名鸋鴂巧婦亦名鸋
鴂故先儒多誤以䲭鴞為巧婦其實䲭鴞是鴞類耳
衛風流離之子此土梟也陳風有鴞萃止此爾雅之
梟䲭也竝非此䲭鴞朱傳以為鵂鶹則又誤鵂鶹爾
雅謂之鵅鵋䳢又云怪鴟不得為䲭鴞也若巧婦乃
周頌之桃蟲耳據本草則鵋䳢鵂鶹又是二物及鄭
氏云鷦鷯生題肩與鴞亦無所出難以管見定其然
否韓詩說云䲭鴞鸋鴂鳥名也䲭鴞所以愛養其子
者適以病之愛憐養其子者謂堅固其窠巢病之者
謂不知託於大樹茂枝反敷之葦䓟風至䓟折有子
則死有卵則破是其病也與荀子所說蒙鳩同楊倞
荀子註云蒙鳩鷦鷯也是韓嬰亦以䲭鴞為巧婦也
按經云既取我子無毁我室雖云比擬之詞其為惡
鳥無疑矣嚴華谷云喜破鳥巢而食其子朱晦菴云
攫鳥子而食極合風人之旨陸元恪認為巧婦釋文
全非大凡說詩者鳥獸草木之名固應詳覈亦必得
顧母法方解人頤若夫流離之子顯然借惡鳥以斥
衞人朱子云流離漂散也謂之何哉
鸛鳴于垤
鸛鸛雀也似鴻而大長頸赤喙白身黑尾翅樹上作巢
大如車輪卵如三升杯望見人按其子令伏徑舍去一
名負釡一名黑凥一名背竈一名皂裙又泥其巢一傍
為池含水滿之取魚置池中稍稍以食其雛若殺其子
則一村致旱災
禽經云鸛仰鳴則晴俯鳴則陰廣雅云背竈皂帔鸛
雀也韓詩章句曰鸛水鳥巢居知風穴處知雨天將
雨而蟻出壅土鸛鳥見之長鳴而喜本草衍義云鸛
頭無丹項無烏帶身如鶴者是兼不善唳但以喙相
擊而鳴多在樓殿上作窠雜俎云江淮謂羣鸛旋飛
為鸛井鸛亦好羣飛陳藏器云人探巢取其子六十
里旱能羣飛薄霄激雲雲散雨歇其巢中以泥為池
含水滿中養魚及蛇以哺其子自然論云鸛影接而
懷卵禽經云覆卵則鸛入水張註云鸛水鳥也伏卵
時數入水冷則不&KR4266;取礜石周卵以助暖氣故方術
家以鸛巢中礜石為真物也埤雅云鸛形狀略如鶴
每遇巨石知其下有蛇即於石前如術士禹步其石
阞然而轉南方里人學其法者伺其養雛緣木以蔑
絙縛其巢鸛必作法解之乃於木下鋪沙印其足迹
而倣學之又泥其巢一傍為池以石宿水今人謂之
鸛石飛則將之取魚置池中稍稍以飼其雛俗說鵲
梁蔽形鸛石歸酒又曰礜石温鸛石涼故能卵不毈
水不臭腐也拾遺記曰鸛能聚水巢上故人多聚鸛
鳥以攘却火災爾雅翼云鸛生三子一為鶴鳩生三
子一為鶚言萬物之相變也易之中孚九二鳴鶴在
陰上九翰音登于天說者以為鸛者别於鶴也震為
鶴陽鳥也㢲為鸛陰鳥也鶴感於陽故知夜半鸛感
於陰故知風雨鸛生鶴者巽極成震極陰生陽之謂
也今人通呼鸛為鸛鶴
按詩攷異字云雚鳴于垤說文云小爵也想即爾雅
所謂鸛鷒鶝鶔也郭圖讚云鸛鷒之□一名&KR2432;羿應
弦銜鏑矢不著地逢蒙縮手養由不睨此鳥捷勁異
常與本章意義不合不知伯厚何據
鴻飛遵渚
鴻鵠羽毛光澤純白似鶴而大長頸肉美如雁又有小
鴻大小如鳧色亦白今人直謂鴻也
易曰漸初六鴻漸于干六二鴻漸于磐九三鴻漸于
陸六四鴻漸于木九五鴻漸于陵上九鴻漸于陸禮
曰前有車騎則載飛鴻飛鴻則有行列故也載謂合
剝皮毛舉之竿首若所謂以鴻脰韜杠者禽經鴻儀
鷺序張註鴻雁屬大曰鴻小曰雁飛有行列也聖人
皆以鴻鷺之羣擬官師也又云鴻雁愛力遇風迅舉
孔雀愛毛遇雨高止揚子云鴻飛冥冥弋人何簒焉
尸子云鴻鵠之鷇羽翼未合而有四海之心陳琳曰
陸陷蘂犀水截輕鴻輕鴻鴻毛也傳曰輕于鴻毛今
人試刀劍令髮浮轉於水以刃斷之觀其銛鈍水截
輕鴻殆類是也博物志曰鴻毛為囊可以渡江不漏
又云鴻鵠千歲者皆胎産鴻雁大略相𩔖以中秋來
賓一同也鳴如家鵝二同也進有漸飛有序三同也
雁色蒼而鴻色白一異也雁多羣而鴻寡侶二異也
毛有粗細形有大小埤雅詩曰鴻飛遵渚公歸無所
於女信處鴻飛遵陸公歸不復於女信宿蓋鴻之為
物也其進也有漸其飛有序又其羽可用為儀君子
之道也故此以況周公易曰漸之進也公歸東都則
之進也然未至西都故為不復易曰其羽可用為儀
吉不可亂也鄭箋云鴻大鳥也不宜與鳧鷖之屬飛
而循渚以喻周公今與凡人處東都之邑失其所也
按鵠小鳥也射者設之以命中鳥小而飛疾故射難
中是以中之為儁似非鴻𩔖或云鵠即是鶴意陸璣
所見略同但云鴻肉美如雁似與雁非一物
翩翩者鵻
鵻其今小鳩也一名䳕鳩幽州人或謂之鷱&KR1991;梁宋之
間謂之鵻揚州人亦然
爾雅云隹其鳺鴀邢疏云舍人曰鵻一名鳺鴀李巡
曰今楚鳩也某氏引春秋云祝鳩氏司徒祝鳩即鵻
其鳺鴀者故為司徒也郭云今䳕鳩詩曰翩翩者鵻
又毛傳云鵻夫不也一宿之鳥鄭箋云一宿者一意
于所宿之木又云鳥之謹慤者人皆愛之此是謹慤
孝順之鳥也鄭註云亦曰祝鳩今所謂鵓鳩也謹愿
之鳥其指之之辭鳥之短尾者皆謂之隹唯夫不專
名焉故指隹為夫不也廣雅云&KR1991;鷱鳩也&KR1891;鳩䳫鳩
辟鷱□鳩鵴鳩也埤雅云鵻今鳻鳩一名荆鳩一名
楚鳩一名䳕鳩一名乳鳩一名鵴鳩一名&KR1891;鳩一名
䳫鳩方言曰鳩自關而西秦漢之間謂之鵴鳩其大
者謂之鳻鳩其小者謂之&KR1891;鳩或謂之䳫鳩或謂之
䳕鳩梁宋之間謂之䳡鳸鳩性慈孝慤謹故聽聲考
詳篇曰雀聲慘毒鳩聲慈念一曰祝鳩或曰鵻與鳲
鳩皆壹鳥也故有尸祝之號尸鳩性壹而慈祝鳩性
壹而孝故一名尸一名祝今鵻類賦尾皆促故其字
從隹說文曰隹鳥之短尾總名也禽經曰拙者莫如
鳩巧者莫如鶻爾雅翼云隹鳩孝鳥故少皥氏以為
司徒一名祝鳩又名䳕鳩似斑鳩而臆無繡采又頭
有贅物之拙者不能為巢纔架數枝往往破卵無巢
不能居天將雨則逐其雌霽則呼而反之今人辨其
聲以為無屋住云䳡既孝鳥故養老之杖倣之漢仲
秋之月縣道皆按戶比民年始七十者授之以玉杖
杖長尺端以鳩鳥為飾王子年記少皥時事稱帝子
與皇娥泛于海上以桂枝為表結薰茅為旌刻玉為
鳩置于表端則鳩杖之起亦遠矣琴操曰舜耕歷山
思慕父母見鳩與母俱飛鳴相哺食感思作歌今之
青䳡禽經曰䳡上無尋鷚上無常言二鳥之起不過
尋丈歲時記稱四月有鳥如烏鴻先雞而鳴聲云加
格加格民候此鳥鳴則入田以為催人犂格也亦一
引爾雅烏䳎即鵧鳩并摰虞槐賦春宿教農之鳩鳩
與扈異又以為春扈曰鳻鶞主五土宜于水者也則
誤矣淮南亦云孟夏之日以熟穀禾鴣鳩長鳴為帝
候歲蓋亦謂此許叔重以為鴣鳩布穀未知孰是詩
緝曰鵻鵓鳩也即郯子祝鳩氏司徒也鵻一鳥而十
四名鵻也隹其也鵓鳩也祝鳩也鳺鴀也鵴鳩也&KR1891;
鳩也鵾鳩也楚鳩也鳻鳩也荆鳩也䳕鳩也鵴鳩也
䳫鳩也左傳杜預註曰祝鳩孝故主於教民
按鳩𩔖甚多其名亦紛紛不一如䳕鳩□鳩䳡鳸青
䳡鷱&KR1991;鸊鷱之𩔖不可枚舉何嚴氏止云十四名耶
但張揖云隹□也惑人甚矣若斑鳩據張華禽經註
云班次序也凡哺子朝從上下草從下上他鳥皆否
其為鳲鳩無疑矣㫺人但能辨鳴鳩非班鳩不能辨
班鳩是鳲鳩皆泥斑文之斑而不知班列之班也凡
鳩皆好鳴故馮衍逐婦書云口如布穀羅氏遂混鳲
鳩鳴鳩為一鳥與陸氏分疏之意甚相矛盾
脊令在原
脊令大如鷃雀長脚長尾尖喙背上青灰色腹下白頸
下黑如連錢故杜陽人謂之連錢
禽經曰䳭鴒友悌張註雀屬也爾雅曰䳭鴒雝渠毛
詩曰水鳥也大雀高尺尖尾長喙頸黑青灰色腹下
正白飛則鳴行則搖又曰鶺鴒在原兄弟急難鶺鴒
共母者飛鳴不相離詩人取以喻兄弟相友之道也
博雅□&KR1445;鳽(音形)也埤雅云義訓曰䳭鴒錢母其頸如
錢文其鳴自呼或曰首尾相應飛且鳴者故謂之雝
渠渠之言勤也物類相感志曰俗呼雪姑其色蒼白
似雪鳴則天當大雪極為驗矣爾雅翼鶺鴒水鳥唐
明皇時有鶺鴒數十集麟德殿廷木翔棲浹日魏光
乘作頌以為天子友悌之祥詩緝云脊令飛則鳴行
則搖在原者是其行時也非在原不見其行故以在
原言之脊令行而在原則搖其身首尾相應如兄弟
急難相救也世以手足喻兄弟亦謂如左右手之相
救一體同氣天性自然至親至切之喻也小宛取義
在於飛則鳴故曰題彼脊令載飛載鳴此詩取義在
於行則搖故曰鶺鴒在原程子以為脊令首尾相應
是也鄭氏以為水鳥宜在水中在原則失其常處故
飛鳴以求其𩔖非也今雪姑非水中之鳥若失其常
處而飛鳴以求其𩔖凡鳥皆然何獨脊令哉
按詩攷作䳭鴒在原惟石經作脊令今江南洲渚間
多有之其狀小如雀輕俊可愛張茂先云高尺恐誤
鴥彼晨風
晨風一名鸇似鷂青黃色燕含鉤喙嚮風搖翅乃因風
飛急疾擊鳩鴿燕雀食之
爾雅云晨風鸇邢疏云舍人曰晨風一名鸇摯鳥也
郭云鷂屬鄭云似鷂而小禽經云&KR3166;曰鸇張註云晨
風也向風搖翅其回迅疾狀類雞色青搏燕雀食之
左傳云若鷹鸇之逐鳥雀列子曰鷂之為鸇鸇之為
布穀布穀久復為鷂也孟子所謂為叢敺爵者鸇禽
經曰□好風□惡雨然則謂之晨風可知也已又曰
鸇鸇之信不如雁周周之智不如鴻今鸇亦去來有
時字从亶又可知矣
鶴鳴于九臯
鶴形狀大如鵝長脚青黑高三尺餘赤頂赤目喙長四
寸餘多純白亦有蒼色蒼色者人謂之赤頰常夜半鳴
淮南子亦云雞知將旦鶴知夜半其鳴高亮聞八九里
雌者聲差下今吳人園囿中及士大夫家皆養之雞鳴
時亦鳴
浮丘伯相鶴經云鶴者陽鳥也而遊於陰因金氣依
火精以自養金數九火數七故稟其純陽也生二年
子毛落而黑毛易三年頂赤為羽翮其七年小變而
飛薄雲漢復七年聲應節而晝夜十二時鳴鳴則中
律百六十年大變而不食生物故大毛落而茸毛生
乃潔白如雪故泥水不能汚或即純黑而緇盡成膏
矣復百六十年變止而雌雄相視目睛不轉則有孕
千六百年形定飲而不食與鸞鳳同羣胎化而産為
仙人之騏驥矣夫聲聞于天故頂赤食於水故喙長
軒於前故後指短棲於陸故足高而尾凋(一作周)翔於
雲故毛豐而肉疎且大喉以吐故修頸以納新故天
夀不可量所以體無青黃二色者土木之氣内養故
不表於外也是以行必依洲嶼止不集林木蓋羽族
之清崇者也玉策紀曰千載之鶴隨時而鳴能翔于
霄漢其未千載者終不及于漢也其相曰瘦頭朱頂
則冲霄露眼黑睛則遠視隆鼻短喙(一作啄)則少瞑䯓
(故解反又音諧)頰䯔(得宅反)耳則知時長頸竦身則能鳴鴻翅
鴿膺則體輕鳳翼雀尾則善飛龜背鼈腹則伏産軒
前垂後則會舞高脛麄節則足力洪髀纖指則好翹
聖人在位則與鳳皇翔于郊甸周易曰鳴鶴在陰其
子和之禽經鶴以聲交而孕張註雄鳴上風雌承下
風則孕又云露翥則露張華註云露禽鶴也古今註
鶴千載變蒼又千載變黑所謂玄鶴也子野鼓琴玄
鶴來舞露下則鶴鳴也鶴之馴養于家庭者飲露則
飛去埤雅鶴性警至八月白露降流于草上點滴有
聲因即高鳴相警移徙所宿處慮有變害也蓋鶴體
潔白舉則高至鳴則遠聞性又善警行必依洲嶼止
不集林木故詩易以為君子言行之象禽經曰鶴以
怨望䲭以貪顧雞以嗔睨鴨以怒瞋雀以猜瞿燕以
狂䀪視也鸎以喜轉烏以悲啼鳶以飢鳴鶴以潔唳
梟以凶呌鴟以愁嘯鳴也今鶴雌雄相隨如道士步
斗履其跡而孕内典曰鶴影生禽經曰鶴愛陰而惡
陽雁愛陽而惡陰爾雅翼云鶴一起千里古謂之仙
禽以其於物為夀淮南曰鶴夀千歲以極其遊繁露
曰鶴知夜半鶴水鳥也夜半水位感其生氣則喜而
鳴所以夀者無死氣於中也性好在陰故謂其羽為
陰羽周書曰陰羽鳧旌解者曰鶴鳧羽為旌也禽經
又曰鶴老則聲下而不能高近而不能尞書又言鶴
體無青黃二色者木土之氣内養故不表於外然本
草云鶴有玄有黃有白有蒼玄則鶴之老者百六十
年則有純白純黑若黃鶴古人常言之又多言鵠鵠
即是鶴音之轉後人以鵠名頗著謂鶴之外别有所
謂鵠故埤雅既釋鶴又釋鵠漢昭時黃鵠下建章宮
太液池而歌則名黃鶴神異經鶴國有海鵠衞懿公
好鶴齊王使獻鵠于楚如蕙帳空兮夜鶴怨楚辭黃
鶴一舉及田饒說魯哀公言黃鵠或為鶴或為鵠者
甚多以此知鶴之外無别有所謂鵠也古以鶴為祥
故立之華表說文桓亭郵表也一說漢法亭部四角
建大木貫以方表名曰桓表又鶴之膝特隆故吳矛
骹大者名鶴膝又作詩者以中字平為寉膝通卦驗
云立夏清風至而鶴鳴玉策記云千歲之鶴隨時而
鳴能登木色純白腦盡成骨其未千歲者終不集于
林也本草云穆天子傳曰天子至巨蒐二氏獻白鶴
之血以飲天子血主益氣力
余遊焦山遍訪瘞鶴銘杳不可得及過三詔洞之
右遇一僧叩之笑指岩下頑石曰在江之涘久為
雷神所擊山中人但云霹靂石誰識瘞鶴銘耶因
與余猿臂而下幸是時水落石出得盤旋縱觀亂
石嵯峨字句分裂不可讀張子厚所謂僅存百三
十餘言者今不能留其半矣然其筆法之妙華陽
之名具在擬紀其事以析千古之疑而南村田叟
先𫉬我心因附錄鶴疏之後以備參考○瘞鶴銘
華陽真逸譔上皇山樵鶴夀不知其紀也壬辰歲
得於華亭甲午歲化於朱方天其未遂吾翔廖廓
耶奚奪之遽也廼裹以玄黃之幣藏兹山之下仙
家無隱我故立石旌事篆銘不朽詞曰相此胎禽
浮丘著經乃徵前事我傳爾銘余欲無言爾其藏
靈雷門去鼓華表留形義惟彷彿事亦微冥爾將
何之解化惟寧後蕩洪流前固重扄右割荆門歷
下華亭奚集真侶瘞爾作銘丹陽外仙尉江陰真
宰右刻在鎮江焦山下頑石上潮落方可模相傳
為晉王右軍書惟宋黃睿東觀餘論云為陶隠居
書良是其曰今審定文格字法殊𩔖陶弘景弘景
自號華陽隠居今號真逸者豈其别號歟又其著
真誥但云己夘歲而不著年名其他書亦爾今此
銘壬辰歲甲午歲亦不書年名此又可證云壬辰
歲梁天監十一年也甲午者十三年也按隠居天
監七年東游海嶽權駐會稽永嘉十一年乙未歲
始還茅山其弟子周子良仙去為之作傳即十一
年十三年正在華陽矣後又有題丹陽尉江陰宰
數字當是效陶書故題於石側也王逸少以晉惠
帝大安二年癸亥歲年五十九至穆帝升平五年
辛酉歲卒則成帝咸和九年甲午歲逸少方年二
十三至永和七年辛亥歲年三十八始去會稽閒
居不應二十三歲已自稱真逸也又未官于朝及
閒居時不在華陽以是考之決非王右軍書也審
矣歐陽文忠公以為不𩔖王右軍法而類顔魯公
又疑是顧況云道號同又疑王瓚皆非睿字長孺
號雲林子邵武人又董逌書跋第六卷載南陽張
舉子厚所記云瘞鶴銘今存于焦山凡文章句讀
之可識及點畫之僅存者百三十餘言而所亡失
幾五十字計其完書蓋九行行之全者二十五字
而首尾不預焉熙寧三年春余索其逸遺于焦山
之陰偶得十二字於亂石間石甚迫隘偃卧其下
然後可讀故昔人未之見而世不傳其後又有丹
陽外仙江陰真宰八字與華陽真逸上皇山樵為
似是真侶之號今取其可考者次序之如此又董
君自書其後云文忠集古錄謂得六百字今以石
校之為行凡十八為字二十五安得字至六百疑
書之誤也余于崖上又得唐人詩詩在貞觀中已
列銘後則銘之刻非顧況時可知集古錄豈又并
詩繫之耶君字彦遠號廣川東平人又國朝鄭枃
衍極第二卷論瘞鶴銘而劉有定釋云潤州圖經
以為王羲之書或曰華陽真逸顧況號也蔡君謨
曰瘞鶴文非逸少字東漢末多善書惟隷最盛至
於晉魏之分南北差異鍾王楷法為世所尚元魏
間盡習隷法自隋平陳中國多以楷隷相參瘞鶴
文有隷筆當是隋代書曹士冕曰焦山瘞鶴銘筆
法之妙為書家冠冕前輩慕其字而不知其人最
後雲林子以為華陽隠居為陶弘景及以句曲所
刻隠居朱陽館帖參挍然後衆疑釋然其鑒賞可
謂精矣以余考之一本山樵下有書字真宰下有
立石二字一本我傳爾銘作出於上真爾其藏靈
作紀爾歲辰張舉本作丹陽外仙邵亢本作丹陽
仙尉又有作丹陽外仙尉者且中間詞句亦多先
後不同尚俟拏舟過楊子手自模印以稽其得失
之一二可也
宛彼鳴鳩
鶻鳩一名斑鳩似鵓鳩而大鵓鳩灰色無繡項陰則屏
逐其匹晴則呼之語曰天將雨鳩逐婦是也斑鳩項有
繡文斑然今雲南鳥大如鳩而黃啼鳴相呼不同集謂
金鳥或云黃當為鳩聲轉故名移也又云鳴鳩一名爽
又云是鸇
爾雅云鶌鳩鶻鵃邢疏云春秋左傳云鶻鳩氏司事
也杜註云鶻鳩鶻鵃也春來秋去故為司事即此鶌
鳩也舍人曰鶌鳩一名鶻鵃今之斑鳩孫炎曰鶻鳩
一名鳴鳩月令云鳴鳩拂其羽郭云似山鵲而小短
尾青黑色多聲今江東亦呼為鶻鵃按舊說及廣雅
皆云斑鳩非也鄭註云鶻鵃音骨嘲今謂之鸜鵒廣
雅謂為斑鳩誤矣斑鳩鵓鳩也孔疏云毛傳鳴鳩鶻
鵰陸德明曰鶻音骨鵰涉交反字林作鵃云骨鵃小
種鳩也博雅云鶻鵃□鳩也本草鶻嘲其鳥南北總
有似鵲尾短黃色在深林間飛翔不遠北人名鸜□
爾雅云鳲鳩似鵲鶻鵃似鵲尾短多聲東京賦云鶻
嘲春鳴或呼為骨鵰周書時訓云穀雨又五日鳴鳩
拂其羽鳴鳩不拂其羽國不治兵埤雅云鳴鳩一名
鷽鳩莊子所謂蜩與鷽鳩笑之者是也蓋此似山鵲
而小釋鳥曰鷽山鵲也故此一名鷽鳩又其短尾青
黑色多聲故此一名鳴鳩也許慎云鳴鳩奮迅其羽
直刺上飛數千丈入雲中又鶻鳩性食桑葚然過則
醉而傷其性故詩云于嗟鳩兮無食桑葚陸璣云鶻
鳩一名斑鳩蓋斑鳩似鵓鳩而大鵓鳩灰色無繡項
陰則屏逐其匹晴則呼之語曰天將雨鳩逐婦者是
也斑鳩項有繡文斑然故曰斑鳩則與此鶻鳩全異
璣之言非今此鳥喜朝鳴故一曰鶻嘲也凡鳥朝鳴
曰嘲夜鳴曰㖡禽經曰林鳥以朝嘲水鳥以夜㖡今
林棲多朝鳴水宿多夜呌爾雅翼云鶌鳩春來冬去
備四時之事故少皥以為司事之官詩緝曰鳴鳩鶻
鵰也即氓詩食葚之鳩郯子所謂鶻鳩氏司事莊子
所謂鷽鳩也
按陸疏今雲南以下文義支離不相屬而爾雅禽經
諸書從未有名爽者若云是鸇則向風搖翅搏逐鳥
雀絶非鳩𩔖益明矣又按鳩拙而安鸜鵒剔舌而語
師曠辨之甚明而村童牧䜿皆能識之何鄭氏李氏
認為鸜鵒耶
交交桑扈
桑扈青雀也好竊人脯肉脂及筩中膏故曰竊脂
爾雅桑鳸竊脂邢疏桑鳸一名竊脂郭註云俗謂之
青雀觜曲食肉好盜脂膏因名云鄭玄詩箋云竊脂
肉食陸璣諸儒說竊脂皆謂盜脂膏即如下云竊玄
竊黃者豈復盜竊玄黃乎按下篇釋獸云虎竊毛謂
之虦貓魋如小熊竊毛而黃竊毛皆謂淺毛竊即古
之淺字但此鳥其色不純竊玄淺黑也竊藍淺青也
竊黃淺黃也竊丹淺赤也四色皆具則竊脂為淺白
也而諸儒必謂盜竊脂膏者以此經下别云桑鳸與
竊玄竊黃等竝列則為淺白者也春秋九鳸是也此
是别一種青雀好竊脂肉目驗而然詩小雅交交桑
扈是也且鄭玄郭璞陸璣皆當世名儒無容不知竊
為淺義脂為白色而待後人駮正也後人不達此旨
妄說異端非也鄭註云按此鳥今謂之蠟觜性甚慧
可教色微綠其觜似蠟言淺有脂色此所謂其觜之
色也爾雅又云老鳸鴳春鳸鳻鶞夏鳸竊玄秋鳸竊
藍冬鳸竊黃桑鳸竊脂棘鳸竊丹行鳸唶唶宵鳸嘖
嘖郭註云老鳸今鴳雀諸鳸皆因其毛色音聲以為
名邢疏李巡云諸鳸别春夏秋冬四時之名唶唶嘖
嘖鳥聲也按昭十七年左傳云九鳸為九農正以此
八鳸并上老鳸鴳為九賈逵註云春鳸鳻鶞相五土
之宜趣民耕種者也夏鳸竊玄趣民耘苖者也秋鳸
竊藍趣民收斂者也冬鳸竊黃趣民蓋藏者也棘鳸
竊丹為果驅鳥者也行鳸唶唶晝為民驅鳥者也宵
鳸嘖嘖夜為農驅獸者也桑鳸竊脂為蠶驅雀者也
老鳸鴳鴳趣民收麥令不得晏起者也舍人樊光註
爾雅其言亦與賈同其意皆謂以鳸為官還令依此
諸鳸而動作也然則趣民耕耘及收斂蓋藏其事可
得召民使聚而總號令之其為果驅鳥為蠶驅雀豈
得多置官方使之就果樹入蠶室為民驅之哉又晝
驅鳥夜驅獸不可竟日通宵常在田野溥天之下何
以可周且其言不經難可據信也故郭氏及杜預皆
不從也埤雅淮南子曰馬不食脂桑鳸不啄粟非廉
也桑扈蓋一名而二種釋鳥云桑扈竊脂鳭鷯剖葦
此桑扈之一種也蓋對剖葦者言之則竊脂者所謂
青質嘴曲食肉好盜脂膏以其性言也對竊丹者言
之則竊脂者所謂素質其翅與領皆鶯然而有文章
以其色言也左傳曰九扈為九農正賈逵樊光云云
說者非之以為入林為果驅鳥入室為𧖟驅雀晝驅
鳥夜驅獸窮日通宵常在田野非先王所以建官之
意則亦以誤矣蓋九鳸農桑候鳥故先王名官以主
農桑之事取其意云耳非謂依此諸扈使之動作也
竊脂言淺白固其理也且爾雅主詩言之而小雅桑
扈所取者有兩竊脂故爾雅亦兩解也猶之無羊云
九十其犉良耜云殺時犉牡爾雅有黑脣犉又有牛
七尺為犉是也詩紀歐陽氏曰彼桑扈食肉之鳥今
無肉以食則相與羣飛雜亂循場而爭粟有如國人
失其常業而至於窮寡乃相與爭訟而入于岸獄丘
氏曰桑扈肉食者今循人之穀場而食粟喻肉食之
貪也
按鳥獸異類而同名者甚多拘儒泥而相駮殊為可
笑如夏扈曰竊玄禽經云竊玄曰鵰乃是搏擊之鳥
又山海經云崌有鳥焉如鶚赤身白首其名竊脂絶
不相類邢氏謂竊脂為淺白如竊玄竊黃之例頗快
人意但郭氏陸氏俱云青雀亦必因其毛色而名得
毋與竊藍之秋鳸相混耶若鳭鷯一名剖葦江東人
呼為蘆虎農師亦認為鳸𩔖誤矣
有集維鷮
鷮微小于翟也走而且鳴曰鷮鷮其尾長肉甚美故林
慮山下人語曰四足之美有麃兩足之美有鷮麃者似
鹿而小
爾雅云鷮雉邢疏云鷮雉者郭云即鷮雞也長尾走
且鳴說文云長尾雉走鳴乘轝以尾為防釳著馬頭
上山海經女几山其鳥多白鷮埤雅云辥綜曰雉之
健者為鷮尾長六尺字說曰從喬尾長而走且鳴則
其首尾喬如也禽經云火為鷮亢為鶴鄭漁仲云鷂
雉即鷮雉也青質而有五采者
按雉之𩔖甚多故爾雅列舉其名但首列鷂雉鷮雉
鳪雉鷩雉郭景純認為四物鄭漁仲認為二物大相
矛盾陸農師從郭氏之說亦釋鷂又釋鷮然味下文
秩秩海雉鸐山雉似當以鄭說為正
又按嚴氏詩緝引陸疏詳略不同豈宋本與今本相
傳之誤耶因兩存以備參考鷮是雉中之别名陸
璣曰微小於翟走而且鳴音鷮鷮然其色如雌雉尾
如雉尾而長其頭上有肉冠冠上藂毛長數寸如雄
雉尾角也其肉甚美故林慮山下人語曰四足之美
有麃兩足之美有鷮麃者似鹿而小也
鳳皇于飛
鳳雄曰鳳雌曰皇其雛為鸑鷟或曰鳳皇一名鶠非梧
桐不棲非竹實不食非醴泉不飲
大戴禮云羽蟲三百六十鳳皇為之長禽經云鳳雄
凰雌亦曰瑞鶠亦曰鸑鷟羽族之君長也爾雅云鶠
鳳其雌皇邢疏郭云瑞應鳥雞頭蛇頸燕頷龜背魚
尾五彩色高六尺許說文云神鳥也字從鳥凡聲鳳
飛則羣鳥從以萬數故鳳古作朋字山海經曰丹穴
之山有鳥焉其狀如鶴五彩而文名曰鳳首文曰德
翼文曰順背文曰義膺文曰仁腹文曰信飲食自歌
自舞京房易傳曰鳳凰高丈二廣雅云鳳皇雄鳴曰
即即雌鳴曰足足昏鳴曰固常晨鳴曰發明晝鳴曰
保長舉鳴曰上翔集鳴曰歸昌翳鳥鸞鳥鷫鷞鸑鷟
鴰(音古活切)筩(音動)鵕䴊廣昌鷦明鳳皇屬也埤雅云鳳神
鳥俗呼鳥王王文公曰鳳鳥有文河圖有畫非人為
也舊云鳳皇其翼若干其聲若簫不啄生蟲不折生
草不羣居不旅行不罹羅網一說乾臯斷舌則坐歌
孔雀拍尾則立舞人勝之也鸞入夜而歌鳳入朝而
舞天勝之也爾雅曰鶠鳳其雌皇鳳鳥之美者能君
其類雌則美而不大故其雌皇又龍乘雲鳳乘風故
謂之鶠鶠偃也衆鳥偃服焉爾雅翼云韓詩外傳曰
黃帝即位宇内和平惟思鳳象召天老而問之天老
對曰夫鳳象鴻前而麐後蛇頸而魚尾鸛顙而鴛思
龍文而龜背燕頷而雞啄五彩具揚出東方君子之
國翺翔四海之外過崑崙飲底柱濯羽弱水草宿丹
穴見則天下大安寧又有六𧰼九苞之說鴻前者軒
也麐後者豐也蛇頸者宛也魚尾者岐也鸛顙者椎
也鴛思者張也龍文者緻也龜背者隆也燕頷者方
也鷄喙者鈎也六像頭像天者圓也目像日者明也
背像月者偃也翼像風者舒也足像地者方也尾像
緯者五色具也九苞口包命者不妄鳴也心合度者
進退精也耳聽達者居高明也舌詘伸者能變聲也
彩色光者文彩呈也冠矩朱者南方行也距銳鈎者
武可稱也音激揚者聲遠聞也腹文戶者不妄納也
行鳴曰歸嬉止鳴曰提扶夜鳴曰善哉晨鳴曰賀世
飛鳴曰郎都知我者唯黃持竹實來譯其音而附之
聲也黃帝使伶倫制十二筩聽鳳鳴其雄鳴為六雌
鳴亦六比黃鍾之宫而皆可以生之是為律本少皥
氏以其鳴合十二律故設鳳鳥氏之官以為歷正及
帝舜之世作簫以象之故簫韶九成鳳凰來儀禽經
曰□以鳴鳴鳳鳳以儀儀□儀匹也如衞詩實維我
儀是也南思州北甘山壁立千仞有瀑水飛下猿狖
不能至鳳皇巢其上彼人呼為鳳皇山所食亦蟲魚
遇大風雨或飄墮其雛小者猶如鶴而足差短南人
截取其觜謂之鳳皇杯蔡衡對光武凡鳳有五多赤
色者乃鳳多黃色者鵷雛多青色者鸞多紫色者鸑
鷟多白色者鵠禽經亦曰青鳳謂之鶡赤鳳謂之鶉
黃鳳謂之鸞白鳳謂之鷫紫鳳謂之鷟說文亦曰五
方神鳥東方曰發明南方曰焦明西方曰鷫鷞北方
曰幽昌中央曰鳳皇則此五者皆鳳𩔖使不足道不
至為怪祥矣而樂叶圖徵說五鳳皆五色為瑞者一
為孽者四鷫鷞疫之感發明喪之感焦明水之感幽
昌旱之感且既稱為鳳首翼背膺腹文皆合五常豈
應為孽蓋漢儒既夸大其辭推鳳為希世之瑞夸而
無驗極而必反則又推之以為孽反覆無所據皆不
足取也至若漢書云凡五色大鳥似鳳者多羽蟲之
孽是則異鳥之不知名者也遽可鳳之耶淮南子曰
三皇鳳至於庭三代鳳至於澤德彌澆所至彌遠德
彌精所至彌近左傳云鳳鳥氏司歷杜預云鳳知時
故以名歷官禮運云鳳以為畜故鳥不獝元命包云
火離為鳳運斗樞云天樞得則鳳皇翔斗威儀曰君
乘土而王其政太平鳳皇集于林苑樂叶圖徵云五
音克諧各得其倫則鳳皇至動聲儀云鎮星不逆行
則鳳皇至帝王世紀云國安其主好文則鳳皇翔莊
子云鳳帶聖攖仁左智右賢瑞應圖云鳳皇仁鳥王
者不刳胎剖卵則至
肇允彼桃蟲
桃蟲今鷦鷯是也微小于黃雀其雛化而為鵰故俗語
鷦鷯生鵰
爾雅云桃蟲鷦其雌鴱邢疏舍人曰桃蟲名鷦其雌
名鴱郭云鷦&KR1775;桃雀也俗呼為巧婦此鷦&KR1775;小鳥而
生鵰鶚者也詩周頌云肇允彼桃蟲鄭註云鴱一名
鷦鷯一名鷦&KR1775;一名桃雀俗呼巧婦禽經云鷦巧而
危張註鷦&KR1775;桃雀也狀𩔖黃雀而小燕人謂之巧婦
亦謂之女&KR2849;關東人呼曰巧雀亦謂之巧女喙尖取
茅莠為巢㓨以縑麻若紡績為巢或一房或二房懸
於蒲葦之上枝折巢敗巧而不知所託孔疏云毛傳
桃蟲鷦也鳥之始小終大者箋又言鷦之所為鳥題
肩或曰鴞皆惡聲之鳥定本集註皆云或曰䲭惡鳥
也按月令季冬云征鳥厲註云征鳥題肩齊人謂之
擊征或曰鷹然則題肩是鷹之别名與鴞不類鴞自
惡聲之鳥鷹非惡聲不得云皆惡聲之鳥也說文云
鷦&KR1775;桃蟲也郭璞云桃蟲巧婦也方言說巧婦之名
自關而東謂之桑飛或謂之工雀或謂之過羸或謂
之女匠自關而西謂之桑飛或謂之韈雀郭璞註云
即鷦&KR1775;是也諸儒皆以鷦為巧婦與題肩又不類也
今箋以鷦與題肩及鴞三者為一其義未詳且言鷦
之為鳥題肩事亦不知所出博雅鷦&KR1775;鸋鴂果驘桑
飛女&KR2849;工雀也埤雅說苑曰鷦鷯巢於葦苕繫之以
髮張華鷦鷯賦云翳薈蒙籠是焉游集飛不飄揚翔
不翕習巢林不過一枝每食不過數粒
按陸疏䲭鴞一條與鷦鷯甚合故先儒援引多及之
馮氏名物疏已詳辨矣
翩彼飛鴞
鴞大如斑鳩綠色惡聲之鳥也入人家凶賈誼所賦鵩
鳥是也其肉甚美可為羹臛又可為炙漢供御物各隨
其時唯鴞冬夏常施之以其美故也
爾雅梟䲭郭註土梟鄭註訓狐也日瞑而夜作賈誼
所賦鵩鳥是也其肉甚美可為羹臛又可為炙漢供
御物說文云梟食母不孝之鳥故冬至捕梟磔之字
從鳥首在木上或說即今伯勞也食母酉陽雜俎云
訓胡惡鳥也鳴則後竅應之禽經怪鵩塞耳張註一
名休鶹廣雅云江東呼為怪鳥聞之多禍人惡之掩
塞耳矣埤雅鴞大如斑鳩綠色所鳴其民有禍證俗
云鴞禍烏也今謂之畫烏蓋聲之誤也肉可為炙故
莊子曰見彈而求鴞炙也詩云翩彼飛鴞集於泮林
食我桑黮懷我好音言鴞食桑黮則變而美其色好
其音北山錄曰黃鸝亦食桑黮而音美曹氏曰傳云
桑椹甘甜䲭鴞革響廣志曰鴞楚鳩所生如驢巨虚
種類不孳乳也舊說鶻生三子一為鴞博雅&KR2848;鳥鴞
也爾雅翼鵩似鴞不祥鳥夜為惡聲者也賈誼之遷
長沙嘗集其舍自以夀不長作賦自廣然終以不免
按周官硩蔟氏掌覆夭鳥之巢以方書十日十有二
辰十有二月十有二歲二十有八星之號縣其巢上
則去之先儒以為夭鳥惡鳴之鳥若鴞鵩日謂從甲
至癸辰謂從子至亥月謂從陬至涂歲謂從攝提格至
赤奮若星謂從角至軫蓋梟鳴鳥噪則嘻嘻出出𩔖
皆驚動人為國怪祥故設官驅之不使惑聽書十日
以下則未曉其理豈歲月日星辰五紀者夭鳥所畏
避耶荆州記曰楚人謂之服濮氏曰漢書云霍山家
鴞數鳴楚辭註䲭鴞二物又䲭佀鴞本草云其實一
耳孔氏曰鴞一名梟一名䲭瞻卬云為梟為䲭俗說
以為鴞即土鴞非也詩緝鴞怪䲭也鵩也鵂鶹也即
瞻卬之為䲭也内則云鵠鴞胖古人尚之胖音判註
云謂脅側薄肉也肅宗張皇后專權每進酒常寘䲭
腦酒䲭腦酒令人久醉健忘嶺表錄異云北方梟人
家以為怪南中晝夜飛鳴與鳥鵲無異桂林人羅取
生鬻之家家養使捕鼠以為勝貍酉陽雜俎云䲭不
飲泉及井水唯遇雨濡翮方得水飲名物疏云爾雅
梟䲭即此惡聲之鳥也梟鴞音相近故孔仲達云鴞
一名梟古書多稱梟鳴指此非土梟也土梟爾雅自
稱之鶹鷅郭註梟䲭云土梟誤矣本草鴞目吞之令
人夜中見物博物志云鵂鶹一名鵄鵂夜目至明今
云吞鴞目而夜中見物似說䲭鴞非鴞矣䲭鵂即爾
雅之怪䲭又云鵅鵋䳢者也本草又云賈誼云鵩似
鴞其實一物考之異物志有鳥如小雉體有文色土
俗因形名之曰服不能遠飛行不出域賈公彦曰鴞
之與鵩二鳥俱夜為惡鳴者是二鳥不可合為一也
陸氏詩疏廣要卷下之上
陸氏詩疏廣要卷下之下吳陸璣撰
釋獸明毛晉廣要
麟之趾
麟麕身牛尾馬足黃色圓蹄一角角端有肉音中鍾吕
行中規矩遊必擇地詳而後處不履生蟲不踐生草不
羣居不侣行不入陷阱不罹羅網王者至仁則出今并
州界有麟大小如鹿非瑞應麟也故司馬相如賦曰射
麋脚麟謂此麟也
爾雅云麐麕身牛尾一角郭註云角頭有肉鄭註云
瑞應獸也大戴禮曰毛蟲三百六十而麟為之長禮
記云麟鳳龜龍謂之四靈麟以為畜則獸不狘又云
地不愛其寳鳳凰麒麟皆在郊棷京房易傳曰馬蹄
有五彩腹下黃高丈二徵祥記云麒仁獸也牝曰麟
牡鳴曰遊聖牝鳴曰歸和夏鳴曰扶幼秋鳴曰養綏
尚書中候握河紀云帝軒題象麒麟在囿孝經援神
契曰德至鳥獸則麒麟臻唐傳云堯時麒麟在郊藪
春秋繁露曰恩及羽蟲則麒麟至鶡冠子曰麟者玄
枵之精德能致之其精必至蔡邕月令云天宫五獸
中有大角軒轅麒麟之信麟生于火遊于土故修其
母致其子五行之精也春秋運斗樞曰機星得則麒
麟生萬人夀春秋保乾圖云歲星散為麟感精符云
麟一角眀海内共一主也王者不刳胎不剖卵則出
于郊又云眀王動則有義静則有容乃見演孔圖云
蒼之滅也麟不榮也麟木精也宋均註麟水精生木
故曰陰水氣好土土黃木青故麟色青黃不榮謂見
絏也禮斗威儀云君乘金而王其政平麒麟在郊瑞
應圖云麟者王者嘉祥食嘉禾之食飲珠玉之英王
隠晉書曰太始元年白麟見羣獸皆從博雅□□狼
題肉角含仁懷義音中鍾吕步行中規折旋中矩遊
必擇土詳而後處不履生蟲不折生草不羣居不旅
行不入陷阱不䍦罘&KR1577;文章彬彬也春秋哀十四年
春西狩𫉬麟公羊傳曰有以告者曰有麕而角者孔
子曰孰為来哉孰為来哉洪範五事一曰言于五方
屬金孔子時周道衰于是作春秋以見志其言可從
故天應以金獸之瑞是其義也說文曰麒仁獸也麐
牝麒也麟大牝鹿也則字當作麐埤雅麐土畜也信
而應禮以足至者也王者至仁則出蓋太平之符也
不踐生草不食生物有愛吝之意故麐從吝牡麒牝
麐陰主吝嗇故牝曰麐也或曰麟肉角鳳肉咮皆示
有武而不用也傳云麒似麟而無角按爾雅曰驨如
馬一角不角者騏然則麒從騏省不角故也爾雅翼
曰麟性能避患不妄集故其遊于郊藪也則以為萬
物得其性太平之騐後世論麐者始云馬足黃色圓
蹄五角角端有肉有翼能飛紛紛不一又善鬭釋獸
載之蓋若麕䴥麋鹿之屬無别之異也叔孫氏之小
子不涉于學不能多識故以為不祥淮南子曰麒麟
鬭而日月蝕蓋歲星散為麟歲失其序則麟鬭麟鬭
則日月蝕矣麒麟善走故良馬因之亦名騏驎也毛
傳云麟信而應禮以足至者也箋云公子信厚與禮
相應有似于麟申述傳文亦以麟為信獸駮異義以
為西方毛蟲更為别說正義曰傳解四靈多矣獨以
麟為興意以麟于五常屬信為瑞則應禮故以喻公
子信厚而與禮相應也此直以麟比公子耳左傳哀
十四年服虔註曰視眀禮修而麟至思睿信立白虎
擾言從義成則神龜在沼聽聰知止而名山出龍貌
恭體仁則鳳皇来儀嚴華谷曰有足者宜踶唯麟之
足可以踶而不踶是其仁也有額者宜抵唯麟之額
可以抵而不抵有角宜觸唯麟之角可以觸而不觸
于嗟乎騶虞
騶虞即白虎也黑文尾長于軀不食生物不履生草君
王有德則見應德而至者也
毛傳云義獸也白虎黑文不食生物有至信之德則
應之山海經云林氐國有珍獸大若虎五采畢具尾
長於身名曰騶吾乘之日行千里封禪書云囿騶虞
之珍羣頌曰般般之獸樂我君囿白質黑章其儀可
喜&KR0776;&KR0776;穆穆君子之態晉郭璞贊曰怪獸五采尾參
於身矯足千里儵忽若神是謂騶虞詩歎其仁吳薛
綜頌曰婉婉白虎擾仁是崇飢不侵暴困不改容斂
威揚德愷悌之風中興徵祥說云騶虞仁獸也其尾
參倍狀如虎而白色嘯則風興皜身如雪而無雜者
是也近代所謂白虎者皆斑而虎文爾雅所謂彪虎
耳瑞應圖云白虎仁而不害王者不暴虐恩及行葦
則見河圖括地象云令訾野中有玉虎晨鳴雷聲聖
人感期而興埤雅騶虞尾參于身白虎黑文西方之
獸也王者有至信之德則應不踐生草食自死之肉
傳曰白虎仁即此是也夫其色見于白其文見于黑
又義獸也而名之曰虎則宜正以殺為事今反不履
生草食自死之肉蓋仁之至也故序詩者曰仁如騶
虞則王道成也爾雅翼劉芳詩義疏曰虞或作吾然
則騶吾即騶虞也今詩之騶虞解者類以為此獸歐
陽公詩本義獨引賈生說以為騶者文王之囿虞其
官也然騶虞從古以為獸史之說有得獸而莫知其
名者東方朔識之曰此所謂騶□者也則漢武時嘗
有獸號騶□者矣古者音聲之假借以□為吾故朔
所謂騶□則詩所謂騶虞者爾豈可謂虞官也哉然
以為詩直指此獸又大謬蓋此物獸之俊逸者以其
俊逸故馬之健者比之又東京賦云圉林氏之騶虞
擾澤馬與騰黃是亦以其似馬而稱之也淮南子曰
屈商拘文王于羑里散宜生乃以千金求天下之珍
怪得騶虞雞斯之乘以獻于紂則文王之馬有名騶
虞可見此是馬也文王必常駕習之以從田其智足
以知御者之情其才能左右赴趣之意使其進退周
旋莫不如欲夫五御以逐禽為難今其馬能與人相
應使𫉬禽之多如此蓋可歎矣此所以申言之曰于
嗟乎騶虞也夫騶虞之馬工於逐禽如此詩言其仁
何也蓋一𤼵而得五則庶類蕃殖矣當葭蓬茁之時
則蒐田以時矣有以見文王於平時不妄殺如此此
其一時之義仁如此詩則王道成矣不必指騶虞二
字求其說也且詩之言仁如騶虞猶禮記言好賢如
緇衣惡惡如巷伯皆取其一篇之義後之學者不得
其說乃以騶虞不踐生草又曰義獸許叔重註淮南
子亦云食自死之肉夫騶虞虎也搏殺援噬之類又
其修且碩如此安能日得夫獸之自死者而食之且
詩方於一𤼵五豵之敏而顧嗟美禽獸為能不食生
物是義安所指此皆因詩之序不知其為馬而增為
之說也許又云白虎黑文日行千里與五彩畢具者
異故并著之雞斯云神馬也詩攷詩曰古有梁騶天
子獵之田也韓詩曰騶虞天子掌鳥獸官賈誼新書
騶者天子之囿也虞者囿之司獸者也虞人翼五豝
以待一𤼵所以復中也又引墨子云成王因先王之
樂名曰騶虞詩緝曰騶虞者騶御及虞人也作詩者
呼騶虞之官而嗟歎之言有盡而意無窮蓋三歎國
君之仁心而知其為文王之化也月令季秋天子乃
教於田獵命僕及七騶咸駕鄭氏云七騶謂趣馬主
為諸官駕說者也是騶為騶御也孟子齊景公田則
招虞人是虞為虞人也禮記射義云天子以騶虞為
節樂官備也謂騶御虞人皆不乏人則官備可知毛
氏以騶虞為義獸白虎黑文不食生物陸璣山陰陸
氏皆和之司馬封禪文云囿騶虞之珍羣且謂般般
之獸白質黑章晉張華又謂騶虞具五采乘之日行
千里皆祖毛氏也今不從漢武帝時建章宫後有異
物出焉其狀如麋東方朔云此騶□也或附會此騶
虞即騶□也爾雅無騶虞名物疏辯云按禮射義云
天子騶虞為節樂官備也異義韓詩說云騶虞天子
掌鳥獸官魯詩傳云古有梁騶者天子之田也賈誼
新書曰騶者天子之囿也虞者囿之司獸者也以騶
為囿名及以梁騶為田名僅見於魯詩賈子月令教
田獵命僕及七騶咸駕左傳晉悼公使程鄭為御六
騶屬焉則騶者馬御也舜典益作朕虞周有山虞澤
虞大田獵莱山澤之野則虞者虞人也韓詩說云掌
鳥獸官意蓋近之小序云天下純被文王之化庶類
繁殖蒐田以時仁如騶虞焦弱侯云騶人不失馳驅
之法則物不過傷虞人厲山澤之禁故物性能遂因
歎美歸功於二官以此解序未為不可而與射義所
謂樂官備者亦可通矣但山海經及緯候之書俱以
為義獸說其形者或以為五采畢具或以為白虎黑
文或以為皜身無雜又各不同羅願則據淮南子文
王囚羑里散宜生得騶虞雞斯之乘以獻於紂謂文
王之馬有名騶虞者以其如林氐騶虞之俊逸而名
之文王必嘗駕以從田能與人相應致𫉬禽之多故
申而歎之此又一說也
羔裘豹飾
豹赤豹毛赤而文黑謂之赤豹毛白而文黑謂之白豹
易云君子豹變其文蔚也本草圖經云豹皮人寢可
以驅溼癘今黔蜀中時有貘象鼻犀目牛尾虎足土
人鼎釡多為所食其齒以刀斧錐鍛銕皆碎落火亦
不能燒人得之詐為佛牙佛骨以誑俚俗衍義云豹
毛赤黃其文黑如錢而中空比比相次此獸猛捷過
虎故能安五臟補絶傷輕身又有土豹毛更無文色
亦不赤其形小此各有種非能變為虎也王會篇云
屠州有黑豹白豹别名貘今出建寧郡毛黑白臆似
熊而小能食蛇以舌舐銕可頓進數十斤溺能消鐵
為水列女傳陶答子妻云南山有玄豹霧雨七日不
下食者何也欲以澤其衣毛而成其文章故藏以遠
害洞冥記青豹出浪坂之山狀如虎色如翠禮書云
豹取其武而有文埤雅豹花如錢黑而小於虎文晉
人刺在位不恤其民其詩一章曰羔裘豹袪自我人
居居二章曰羔裘豹褎自我人究究言大夫體柔以
剛文之而已今其用暴如此則非所以稱其服也居
居以言不通究究以言不恕豹袪下大夫也豹褎上
大夫也詩曰羔裘豹飾又言國君體柔而文之以剛
其義上達也玉藻曰狐青裘豹褎玄綃衣以裼之羔
裘豹飾緇衣以裼之則豹飾眀非褎矣毛詩傳曰飾
為緣以豹皮則緣蓋言領人君之服也管子曰上大
夫豹飾列大夫豹幨此齊一時之數非古也古云虎
豹之駒未成文已有食牛之氣及長退毛然後疎朗
渙散蓋亦養而成之傳曰文豹隠霧十日不食欲以
澤其衣毛成其文彩殆謂是也語曰豹死留皮人死
留名故君子疾沒世而名不稱焉豹一名程莊子曰
程生馬古詩曰餓狼食不足飢豹食有餘言狼貪豹
廉有所程度而食其字從勺豹之勺猶虎之擬也字
說曰虎豹狸皆能勺物而取焉博物志云豹死守窟
言不忘本也淮南子曰蝟使虎申蛇令豹止物各有
所制也爾雅翼豹似虎而圈文有數種有赤豹山海
經云幽都之山有玄虎有玄豹王會篇云屠州有黑
豹有白豹别名貘淮南曰軍正執虎豹皮以正其衆
豹尾車周制也象君子豹變以其尾言謙也古者軍
正建之漢大駕屬車八十一乘作三行尚書御史乘
之最後一乘縣豹尾豹尾以前皆為省中周禮云射
以皮飾侯詩云羔裘豹飾瑣語云范獻子獵遺其豹
冠爾雅云貘獸似熊象鼻犀目師首豺髮小頭痺脚
黑白駮能䑛食銅鐵及竹銳䰇骨實無髓皮辟溼以
為坐毯卧褥則消膜外之氣字從膜省蓋以此也蜀
都賦云戟食鐵之獸即貘是也劉子曰飛鼯甘烟走
貘美鐵所居隔絶嗜好不同未足怪也舊云貘糞為
兵可以切玉
按箋傳諸家所載豹有赤豹白豹黑豹青豹土豹玄
豹凡六種未見黃色者惟本草衍義云毛赤黃耳毛
詩韓奕篇祗載赤豹若豹飾豹褎豹袪之類竝未詳
何色或因裘色不同而裼之各異耶爾雅所載貘白
豹不過一種
碩鼠
樊光謂即爾雅鼫鼠也許慎云鼫鼠五伎鼠也今河東
有大鼠能人立交前兩脚于頸上跳舞善鳴食人禾苖
人逐則走入樹空中亦有五伎或謂之雀鼠其形大故
序云大鼠也魏今河東河北縣也詩言其方物宜謂此
鼠非今大鼠又不食禾苖本草又謂螻蛄為石鼠亦五
伎古今方土名蟲鳥物異名同故異也
爾雅鼫鼠郭注形大如鼠頭似兔尾有毛青黃色好
在田中食粟豆關西呼為鼩鼠見廣雅邢疏云鼫鼠
者孫炎曰五伎鼠許慎云鼫鼠五伎能飛不能上屋
能遊不能渡谷能緣不能窮木能走不能先人能穴
不能覆身此之謂五伎蔡邕以此為螻蛄□音瞿今
本作鼩誤也案詩魏風云碩鼠碩鼠博雅䶆䶂鼫鼠
埤雅鼫鼠害稼者一名雀鼠爾雅翼釋相鼠有體云
今河東有大鼠能人立交兩脚于頸上或謂之雀鼠
韓退之所謂禮鼠拱而立者也釋鼯鼠云鼯狀如小
狐翼大率如服翼翅尾項脇毛紫赤色背色蒼艾腹
下黃喙頷雜白脚短爪長尾三尺許好暗夜行飛且
乳亦謂之飛生聲如人呼食火煙能從高赴下不能
從下上高東吳諸郡皆有之又謂之梧鼠荀子曰梧
鼠五技而窮謂能飛不能上屋能緣不能窮木能遊
不能渡谷能穴不能掩身能走不能先人雖多技能
皆有窮極也一名夷由一名鸓又名飛鸓又名鸓鼠
雖同有五技恐非鼫鼠之類文子云聖人師拱鼠制
禮錄異記云拱鼠形如常鼠行田野中見人即拱手
而立人近欲捕之即跳躍而走去秦川有之古今注
曰螻蛄一名碩鼠其五伎與鼫鼠同序云貪而畏人
若大鼠然故知大鼠為斥君亦是興喻之義也詩緝
解頤新語曰蠶之食桑無時而厭食盡而後已喻重
斂者莫切于此鼠食物且食且驚四顧不寧喻貪畏
者莫切于此
按爾雅載鼠屬凡十三種鼫鼠與鼩鼠大小不同鼩
鼠一名鼱鼩一名&KR2408;鼩不知景純何以相混至若相
鼠有皮之相鼠或云相州所出之大鼠似引拱鼠作
證與詩旨合羅氏以為即河東大鼠恐未必然据陸
氏云螻蛄為石鼠物異名同也或指此碩鼠為螻蛄
且曰蟊螻蛄食苗根故詩人戒之然螻蛄未見有食
黍麥者豈當年河汾之間獨為祟耶
狼跋其胡
狼牡名獾牝名狼其子名獥有力者名迅其鳴能小能
大善為小兒啼聲以誘人去數十步止其猛捷者人不
能制雖善用兵者亦不能免也其膏可煎和其皮可為
裘
爾雅狼牡貛牝狼其子獥絶有力迅邢疏此辨狼之
種𩔖也孫炎云迅疾也詩齊風云竝驅從兩狼兮故
禮記狼臅膏又曰君之右虎裘厥左狼裘是也朱註
狼似犬銳頭白頬高前廣後毛傳老狼有胡進則躐
其胡退則跲其尾進退有難然而不失其猛博雅云
狦狼也酉陽雜俎狼大如狗蒼色作聲諸竅皆沸䏶
中筋大如鴨卵有犯盜者熏之當令手攣縮或言狼
筋如織絡小囊蟲所作也或言狼狽是兩物狽前足
絶短每行常駕於狼腿上狽失狼則不能動故世言
事乖者稱狼狽臨濟郡西有狼塜近世曾有人獨行
于野遇狼數十頭其人窘急遂登草積上有兩狼乃
入穴中負出一老狼老狼至以口拔數莖草羣狼遂
竟拔之積將崩遇獵者救之而免其人相率掘此塜
得狼數百頭殺之疑老狼即狽也埤雅狼青色作聲
諸竅皆沸蓋今訓狐鳴則亦後竅應之豺祭狼卜又
善逐獸皆獸之有才智者故豺從才狼從良也里語
曰狼卜食狼將遠逐食必先倒立以卜所向故今獵
師遇狼輒喜蓋狼之所嚮獸之所在也其靈智如此
故古之作式者不用槐癭棗瘤而以狼牙為柱取其
靈智也詩美周公不失其聖正言狼者虎善擬其前
狼善顧其後而又其靈智有才故雖跋胡疐尾而能
不失其猛此周大夫之所以譬周公也古之烽火用
狼糞取其糞直而聚雖風吹之不斜或曰狼駢脇腸
直其糞烟直為是故也内則曰狼去腸豈以此歟孟
子曰養其一指而失其肩背則為狼疾人也狼性貪
暴争食以養口體而常以害其身者管子曰舉龍章
則水行舉虎章則林行舉鳥章則陂行舉蛇章則澤
行舉鵲章則陸行舉狼章則山行詩曰織文鳥章舉
鳥章則陂行陂易野也易野以車為主元戎十乘以
先啟行所謂以車為主也爾雅曰鄭有甫田周有焦
護皆易野也毛詩草蟲經云老狼項下有袋求食滿
腹向前行乃觸之退後又自踐踏上疐其尾進退有
患故詩以況跋前疐後爾雅翼狼貪獸之猛聚物不
整故稱狼藉又稱粒米狼戾周禮王及五等諸侯之
出皆有扶鞭趨避者號條狼氏條滌也謂滌除狼扈
道上者狼好積聚也故楚語曰令尹問蓄聚積實如
餓豺狼然是也狼猛而敏給能自顧其後淮南子曰
䲭視而狼顧賈誼曰失時不雨民且狼顧周公之東
遠則四國流言近則王不知而不失其聖故以狼跋
胡疐尾比之股中有筋大如雞子又筋滿身如織絡
之狀盜不可辨者焚狼筋以示之則為盜者變慄無
所容或曰狼筋者菌之類非此獸之筋也華谷嚴氏
曰老狼以貪欲之故陷于機阱其在機穽之時欲進
則跋躐其胡欲退則疐跲其尾求脫不能喻人有貪
欲則陷于患難進退失措也瑞應圖曰白狼王者仁
德眀哲則見一云王者進退動准法度則見又釋文
云狼藉草而卧去則穢亂為狼藉也
毋教猱升木
猱獼猴也楚人謂之沐猴老者為玃長臂者為猨猨之
白腰者為獑胡獑胡猨駿捷于獼猴其鳴噭噭而悲
爾雅猱蝯善援邢疏猱一名蝯善攀援樹枝郭云便
攀援者便謂便捷也博雅猱狙獼猴也毛傳猱猨屬
正義曰猱則猨之輩屬非猨也其類大同故樂記註
云猨獼猴也是其類同也埤雅猨臂通肩刻之可以
為笛聲圓于竹猨猴屬長臂善嘯便攀援故其字從
援省而爾雅云猱蝯善援玃父善顧也淮南子曰虎
豹之文来射猨狖之捷来措置之于檻曰措家語曰
五九四十五五為音音主猨故猨五月而生四九三
十六六為律律主鹿故鹿六月而生或曰猴性躁急
猨性静緩故猨從爰爰緩也論衡曰鹿制于犬猨伏
于鼠今人取鼠以繫猨頭猨不復動管子曰墜岸三
仞人之所大難也而猱猨飲焉今援不復踐土好上
荗木渴則接臂而飲類從曰獨一呌而猨散鼉一鳴
而龜伏或曰鼉鳴夜獨鳴曉獨猨類也似猨而大食
猨今俗謂之獨猨蓋猨性羣獨性特猨鳴三獨鳴一
是以謂之獨也相法曰手如雞足者褊急手如猨掌
者勤勞舊說猨鳴而獺候之故束晢𤼵蒙記曰獺以
猨為婦也莊子曰猨猵狙以為雌猵蓋言獺爾雅翼
猨與沐猴相𩔖静躁不同耳柳子憎王孫文云惡者
王孫兮善者猨猨性仁不貪食多羣雄者黑雌者黃
雄者善啼啼數聲則衆猨呌嘯騰擲如相和焉其音
凄入肝脾韻音含宫商故也巴峡諺曰巴東三峡巫
峡長哀猿三聲動人腸其臂甚長人有此相者則以
善射名淮南子曰羿左修臂而善射漢李廣猿臂其
善射亦天性也然猨以臂長身不便于行舊或言其
臂相通其實未見然猨所以壽者以長臂好引其氣
也尤好攀援其飲水輒自高崖或大木上纍纍相接
下飲畢復相收而上在猴亦然漢書云西域之國有
烏秅者山居累石為室民接手飲說者以為高山下
溪澗中飲水故接連其手如猴之為是亦異矣舊說
其色多青白玄黃段公路北戶錄言有緋猿絶大越
處子論劍術乃有老翁試之相與周旋以竹林刺之
騰上為猨故劍號曰猿翁朱傳猱獼猴也性善升木
不待教而能也爾雅又云貜父善顧註云貜父貑貜
也似獼猴而大色蒼黑能攫持人好顧盻說文云夒
貪獸也一曰母猴似人顔師古云獿善拂拭相如賦
蛭蜩玃猱顔註今狨皮為鞍褥者非獼猴也陸佃云
狨蓋猨狖之屬輕捷善緣木大小類猨長尾尾作金
色俗謂之金線狨生川峡深山中人以藥矢射殺之
取其尾為卧褥鞍被坐毯中矢毒即自齧斷其尾以
擲之狨一名猱顔氏以為其尾柔可藉故其制字從
柔元康地記云猨與獼猴不共山宿臨旦相呼王延
夀王孫賦云儲糧食于兩頬稍委輸于胃脾緣百仞
之高木扳窈裊之長枝柳子厚云猨王孫居異山德
異性不能相容猨之德静以恒王孫之德躁以囂勃
諍號呶雖羣不相善也食相噬齧行無列領無序乖
離而不思有難推其柔弱者以免好踐稼蔬所遇狼
藉披攘禾實未熟輒齕齩投注山之水草木必凌挫
折撓江乘地記云攝山有山猱赤足鳥獸考云猴詩
謂之猱性躁而多智
按爾雅云猱蝯善援貜父善顧眀是二種陸疏云老
者為玃則混為一矣其類甚多曰猱曰蝯曰狙曰玃
曰猨曰猴曰狖曰獨曰狨曰獼猴曰沐猴曰母猴曰
獑胡曰貑貜曰胡孫曰王孫雖因其形有大小臂有
短長鳴有曉夜色有青白玄黃性有緩急羣特故異
其名亦方言各異耳若猱字說文作夒或作獿又作
猱蓋古今文不同但段公路所謂緋猿則大怪矣
有熊有羆
熊能攀緣上高樹見人則顛倒自投地而冬多入穴而
蟄始春而出脂謂之熊白羆有黃羆有赤羆大於熊其
脂如熊白而麄理不如熊白美也
熊爾雅熊虎醜其子狗絶有力麙郭註律曰捕虎一
購錢三千其狗半之邢疏醜𩔖也熊虎之𩔖其子名
狗絶有力名麙郭云捕虎一購錢三千其狗半之此
當時之律也引之以證虎子名狗之義也祖冲之述
異記曰東土呼熊為子路劉敬叔異苑曰以物擊樹
云子路可起於是便下不呼則不動也援神契云赤
熊見則姦宄自遠淮南子註云熊食鹽而死抱朴子
云熊夀五百歲能化為狐狸異苑云熊藏山穴穴裏
不得見穢及傷殘見則舍穴自死埤雅熊似豕堅中
山居冬蟄當心有白脂如玉味甚美俗呼熊白其膽
春在首夏在腹秋在左足冬在右足好舉木而引氣
謂之熊經莊子所謂熊經鳥伸是也冬蟄不食飢則
自䑛其掌故其美在掌而孟子曰熊掌亦我所欲也
周官大射諸侯則共熊侯豹侯蓋諸侯服猛下王德
一等故其所射共熊豹之侯而已又曰田役則設熊
席則以蒞衆尚毅故也亦以其溫傳曰君居則狐裘
坐則熊席考工記曰龍旂九斿以象大火也鳥旟七
斿以象鶉火也熊旗六斿以象伐也龜蛇四斿以象
營室也說者曰龍旂東方也故象蒼龍宿之數其斿
九熊旗西方也故象白虎宿之數其斿六鳥旟正南
方之物也故象朱鳥宿之數其斿七龜旐正北方之
物也故象玄武宿之數其斿四許慎曰熊旗五斿以
象伐按熊旗五斿則考工所記六斿誤矣鬼谷子曰
分威法服熊說者以為熊之擊搏先伏而後動字說
曰熊強毅有所堪能而可以其物火之羆亦熊類而
又強焉然可㒺也爾雅翼熊類犬人足黑色春出冬
蟄輕捷好緣高木見人自投而下亦以革厚而筋駑
用此自快養熊者亦日捶之以為不捶則有病獵者
刺其革不可得入隨即有膏膜之古稱熊白此膏之
在背也寒月則有暑月即無淮南子曰無角者膏而
無前有角者脂而無後無角者犬豕之屬肥從前起
者也有角者犛羊之屬肥從後起者也又方冬唯自
䑛其掌故其掌特美烹之難熟晉靈公殺宰夫之腝
熊蹯不熟者而楚成見圍請食熊蹯而死以其難熟
冀於外救也古以熊配虎為旗又皆以王射之侯又
以皮為冠執罼者冠之謂之旄頭乘輿之出則前旄
頭而後豹尾蓋乘輿黃旄肉羽伏斑弓前左罼右䍐
執罼者冠熊皮冠謂之旄頭而豹尾者則取象于豹
之尾也必取熊豹者蓋熊于山中行數十里悉有跧
伏之所必在山嵓枯木中山民謂之熊館唯虎出一
百里之外則迷所出道路熊出而不迷故開道者首
熊以出焉豹之為物往而能反故曰狐死首丘豹死
首山豹往而能反故殿後者豹尾以入焉說文能熊
屬足似鹿能性堅中故稱賢能而強壯稱能傑也能
羆爾雅云羆如熊黃白文郭註似熊而長頭高脚猛
憨多力能拔樹木關西呼曰貑羆埤雅云羆似熊而
大為獸亦堅中長首高脚從目能緣能立遇人則擘
而攫之俗云熊羆眼直惡人横目淮南子曰熊羆之
動以攫搏兕牛之動以觝觸是也其白生于心之下
肓之上亦如熊白而麤秋冬則有春夏則亡猛憨多
力能拔大木故書曰以有熊羆之士不二心之臣熊
羆之士以力言也俗說熊羆富脂至春臕癢即登高
木自墜謂之撲臕舊說師子虎見之而伏豹見之而
暝羆見之而躍爾雅翼云羆乃熊類古言熊者率與
羆連言之如稱如熊如羆維熊維羆非熊非羆趙襄
子射熊羆是也今獵者云熊有兩種猪熊其形如猪馬
熊其形如馬各有牝牡問以羆則云熊是其雄羆則
熊之雌者羆力尤猛或曰羆大於熊為羆之雄而稱
雄猶羖為羭之牯而稱羖兕為犀之㹀而稱兕也蓋
皆相類而為牝牡猶麋與鹿交鰌與魚游然其脂如
熊白而麤理不如熊白美也柳宗元羆說稱鹿畏貙
貙畏虎虎畏羆羆之狀被髮人立絶有力而甚害人
則羆之力非熊比矣韓奕稱韓土樂稱有熊有羆有
貓有虎叙所多有者耳而終章曰獻其貔皮赤豹黃
羆又謂之白羆又云羆有黃羆有赤羆禹貢梁州貢
熊羆狐狸是中國常貢北追貊之國自以所有而獻
所謂各以其所貴寳為贄如犬戎氏以白狼白鹿獻
穆王也王會篇東湖黃羆成王時獻此獸周禮穴氏掌
攻蟄獸各以其物火之謂熊羆之屬冬藏者燒其所
食之物於其穴外以誘出之禹貢之梁州厥貢熊羆
狐狸織皮山海經云嶓冡之山其獸多羆朱註羆似
熊而長頭高脚猛憨多力能拔樹又云熊羆陽物在
山強力壯毅男子之祥也
按熊羆確是二物若云熊是其雄羆則熊之雌者獵
人不能辨姑妄言之也又釋獸云魋如小熊竊毛而
黃郭註云今建平山中有此獸狀如熊而小毛麆淺
赤黃色俗呼為赤熊酉陽雜俎高宗時伽毘葉國獻
天鐵熊擒白象獅子此又熊羆之異種也
獻其貔皮
貔似虎或曰似熊一名執夷一名白狐其子為豰遼東
人謂之白羆
爾雅云貔白狐其子豰邢疏字林云貔豹屬一名白
狐其子名豰郭云一名執夷虎豹之屬詩大雅云獻
其貔皮爾雅翼貔豹屬猛獸出貉國曲禮云前有鷙
獸則載貔貅陸德眀云貔本亦作豼即白狐也書云
如虎如貔于商郊莊子曰豐狐文羆搏于山林伏于
巖穴夜行晝居求食江河之上
釋魚
九罭之魚鱒魴
鱒似鯤魚而鱗細于鯤也赤眼多細文
爾雅鮅鱒郭註似鯶子赤眼鄭註似鯶而小眼赤多
生溪澗傅麗水底難網捕埤雅鱒似鯶魚而鱗細於
鯶赤眼詩云九罭之魚鱒魴我覯之子衮衣繡裳蓋
鱒魚圓魴魚方君子道以圓内義以方外而周公之
德具焉孫炎正義曰鱒好獨行制字從尊殆以此也
爾雅翼鱒魚目中赤色一道横貫瞳魚之美者今俗
人謂之赤眼鱒其音乃如蹲踞之蹲食螺蚌多秪獨
行亦有兩三頭同行者極難取見網輒遁詩緝云鱒
魴毛以為大魚今赤眼鱒及鯿魚皆非大魚亦常魚
也
𧰼弭魚服
魚服魚獸之皮也魚獸似猪東海有之一名魚貍其皮
背上斑文腹下純青今以為弓鞬步叉者也其皮雖乾
燥以為弓鞬矢服經年海水將潮及天將雨其毛皆起
水潮還及天晴其毛復如故雖在數千里外可以知海
水之潮氣自相感也
毛傳魚服魚皮也正義曰魚服以魚皮為矢服故云
魚服魚皮左傳云歸夫人魚軒服虔云魚獸名則魚
皮又可以飾車也夏官司弓矢職曰仲冬獻矢服註
云服盛矢籠也以獸皮為之是矢器為之服也爾雅
翼云鮫出南海狀如鼈而無足圓廣尺餘尾長尺許
皮有珠文而堅勁可以飾物今總謂之沙魚大而長
喙如鋸者名胡沙小而皮麤者曰白沙用為器物之
飾從古以然詩象弭魚服衛夫人乘魚軒楚人鮫革
犀兕以為甲今人亦以飾手靶之屬釋者以背上有
甲珠文堅強可以飾刀口為鑢者為鮫其有横骨在
鼻前如斤者為鱕䱜是胡沙也要是一類又有隨母
行驚則入母腹中尋復出腹中容四子頬赤如金甚
健網不能制俗呼河伯健兒鮫既世所服用人多識
者特其音與蛟龍之蛟同解者或有差互凡皮有珠
飾刀劍者是鮫䱜之鮫滿二千斤為魚之長是蛟龍
之蛟
按沙魚皮有甲珠文可以飾物古今皆然但云似鼈
無足似與陸疏似猪者不同
魚麗于罶鱨鯋
鱨一名揚今黃頬魚似燕頭魚身形厚而長大頬骨正
黃魚之大而有力解飛者徐州人謂之揚黃頬通語也
今江東呼黃鱨魚亦名黃頬魚尾微黃大者長尺七八
寸許鯋吹沙也似鯽魚狭而小體圓而有黑點一名重
脣籥鯊常張口吹沙
鱨毛傳鱨揚也孫炎云鱨揚者魚有二名釋魚無文
埤雅今黃鱨魚是也性浮而善飛躍故一曰揚也一
名黃揚舊說魚膽春夏近下秋冬近上
鯋爾雅鯋鮀郭註今吹沙小魚體圓而有點文陸德
眀云鯋音沙亦作魦舍人曰鯋石鮀也埤雅鯋性善
沈大如指狭圓而長有黑點文常沙中行亦于沙中
乳子故張衡云縣淵沈之鯋鰡也字指云鰡鯋屬詩
曰魚麗于羀鱨鯋魴鱧鰋鯉蓋鱨也鯉也其性浮鱧
也鰋也其性沈而罶則寡婦之笱其用功寡又以待
魚之自至今魚麗于羀鱨鯋魴鱧鰋鯉沈浮小大美
惡與其形色之異具有則餘物盛多可知也俗云鯋
性沙抱異物志曰吹沙長三寸許背上有刺螫人海
物異名記曰鯋似鯽而狭小爾雅翼鯊嘗張口吹沙
故曰吹沙非特吹沙亦止食細沙其味甚美大者不
過二斤然不若小者之佳孔氏正義乃曰此寡婦笱
而得鱨鯋之大魚是衆多也蓋鯊雖小魚在笱中為
大耳今人呼為重唇唇厚特甚有若鼃黽故以為名
今江南小谿中每春鯊至甚多土人珍之夏則隨水
下自是以後時亦有之然亦罕矣春来復来大抵正
月輒至魚之最先至者其次則鯉至次則鱖至桃花
水至而鱖肥則三月矣此魚生流水之中非畜於人
又杜父魚色黑班如吹沙而短濮氏曰鯊魚多種極
大者皮如沙可為刀劍鞘吹沙小魚耳詩緝孔氏以
鱨鯋皆為大魚陸璣以鱨為大魚鯋為小魚山陰陸
氏以鱨鯋皆為小魚鱨魚黃魴魚青鱧魚玄鰋魚白
鯉魚赤又云鱨鯋小魚魴鱧中魚鰋鯉大魚又云鱨
鯋長魚魴鱧之魚則一方一圓鰋鯉之魚則一俯一
仰又鱨鯋魴其性浮鱧鰋鯉其性沈意謂五色之備
而小大長短浮沈之不同也寧波府志云皮上有沙
故名其類甚多鳥獸攷云鯋有二種魚麗之鯋蓋閩
廣江漢之常産海鯋虎頭鯋體黑文鼈足巨者餘二
百斤常以春晦陟于海山之麓旬日化為虎唯四足
難化經月乃成矣
魚麗于羀魴鱧(向刻鯉誤)
鱧鯇也似鯉頬狭而厚爾雅曰鯉鮦也許慎以為鯉魚
爾雅云鱧郭注云鮦也邢疏云鱧今䱰魚也鮦與䱰
音義同詩小雅云魚麗于羀魴鱧是也鄭註云今只
謂之鱧多在泥水中服食家忌食爾雅又云鯇郭註
云今鯶魚似鱒而大舍人云鱧一名鯇郭氏所不取
也鄭註云鯇今鯶魚也其性健急舍人以鯇為鱧誤
矣毛傳云鮦也朱傳云鮦也又曰鯇也孔疏云釋魚
云鱧鯇舍人曰鱧名鯇郭璞曰鱧鮦編檢諸本或作
鱧鮦或作鱧鯇若作鮦與郭璞正同若作鯇又與舍
人無異或有本作鱧&KR2779;者定本鱧鮦本草蠡魚一名
鮦魚生九江池澤取無時圖經曰蠡通作鱧字今處
處有之廣雅云鱺鰑鮦也說文云鱧鱯也&KR2779;鱧也埤
雅云鱧今玄鱧是也諸魚中惟此魚膽甘可食有舌
鱗細有花文一名文魚與蛇通氣舊云鱧是公礪蛇
所化至難死猶有蛇性故或謂之鰹也爾雅云鰹大
鮦小者鯇邢疏云即鱧也爾雅翼鱧魚圓長而斑點
有七點作北斗之象夜則仰首向北而拱焉有自然
之禮故從禮膽獨甘也故從醴今道家忌之以其首
戴斗也又指為厭故有天厭鴈地厭犬水厭鱧之說
皆禁不食郭氏解釋魚稱為鮦然今鮦又别一種鱧
比他魚為最鮏詩緝毛氏以鱧為鮦本草云蠡一名
鮦今黑鯉魚道家以為厭者也郭璞云鱧鮦山陰陸
氏云鱧今玄鯉與蛇通氣是郭璞陸氏皆同毛說以
鱧為今之烏鯉魚也今不從舍人云鱧名鯇陸璣云
鱧鯇也似鯉頬狭而厚是舍人與陸璣皆以鱧為今
之鯇魚也今從之鯇今鯶魚似鱒而大
按釋魚篇首列鯉鱣鰋鮎鱧鯇六種俱無釋文鄭漁
仲曰六者之名顯而易識故但載之而已不復重釋
也可見鱧鯇是二種毛氏郭氏俱云鱧鮦也山陰陸
氏從之確是定見元恪晦庵曰鯇又曰鮦則兩岐矣
若許慎以為鯉魚羅氏以為鮦又别一種不解何故
嚴華谷考據甚核乃以舍人之說為然豈其然乎
成是貝錦
貝水中介蟲也龜鼈之屬大者為蚢(一作魧)小者為鰿(一作)
(貝)其文彩之異大小之殊甚衆古者貨貝是也餘蚔(一作)
(貾)黃為質以白為文餘泉白為質黃為文又有紫貝其
白質如玉紫點為文皆行列相當其大者常有徑一尺
小者七八寸(一作當至一尺六七寸者)今九真交趾以為杯盤寳物
也
爾雅云貝居陸贆在水者蜬郭注水陸異名也貝中
肉如科斗但有頭尾耳又云大者魧註書大傳曰大
貝如車渠車渠謂車輞即魧屬又云小者鰿註今細
貝亦有紫色者出日南又云玄貝貽貝註黑色貝也
又云餘貾黃白文註以黃為質白為文點又云餘泉
白黃文註以白為質黃為文點今紫貝以紫為質黑
為文點又云蚆博而頯註頯者中央廣兩頭銳又云
蜠大而險註險者謂汚薄又云&KR1853;小而橢註即上小
貝橢謂狭而長邢疏此辨貝居陸居水大小文彩不
同之名也書大傳云西伯既戡黎紂囚之羑里散宜
生之江淮之浦取大貝大如大車之渠以贖其辠李
廵曰餘貾貝甲黃為質白為文彩餘泉貝甲白為質
黃為文彩陸疏為然但解紫貝與郭氏少異陸以白
為質紫為文郭以紫為質黑為文是其異也書云文
貝仍几詩云成是貝錦云橢謂狭而長者詩云嶞山
喬嶽楚詞云南北順橢其橢幾何皆是橢為狭長之
名也鄭註貝今曰瑇瑁蓋龜屬故說文云貝海介蟲
也其甲人之所寳古今以為貨泉交易今盡出南蕃
海中凡貝皆帶黃白色而有黑紫點玄貝者多黑文
餘貾者黃色而微白餘泉者白色而微黃然皆有紫
黑點舊說謂黃質而白文白質而黃文誤矣貝無此
也書云揚州厥篚織貝又顧命云大貝鼖鼓在西房
運斗樞云搖光得江吐大貝山海經云陽山濁洛之
水注于蕃之澤中多文貝陰山漁水中多文貝邽山
濛水多黃貝蒼梧之野爰有文貝南州異物志云交
趾北南海中有大文貝質白而文紫天姿自然不假
雕琢磨瑩而光色煥爛本草唯載紫貝唐本注云形
似貝大二三寸出東海及南海上紫班而骨白圖經
曰蘇恭注云紫貝即蚜螺也形似貝而圓大二三寸
儋振夷黎採以為貨市北人惟畫家用砑物貝之類
極多古人以為寳貨而此紫貝尤為世所貴重漢文
帝時南越王獻紫貝五百是也又車螯之紫者海人
亦謂之紫貝埤雅獸二為友貝二為朋詩曰錫我百
朋百云者言錫貝之多也又曰萋兮斐兮成是貝錦
錦文如貝謂之貝錦言讒人因寺人之近嫌而成其
罪猶之因萋斐之形而文致之則成是貝錦也貝以
其背用故謂之貝貝背也貝之字從目從八言貝目
之所背也先王面朝後市以此古者相貝有經其經
曰朱仲受之于琴高琴高乘魚浮于河海水産必究
仲學仙于高而得其法又獻珠于武帝去不知所之
嚴助為會稽太守仲又出遺助以徑尺之貝并致此
文于助曰黃帝唐堯夏禹三代之正瑞靈竒之秘寳
其有次此者貝盈尺狀如赤電黑雲謂之紫貝素質
紅黑謂之珠貝青地綠文謂之綬貝黑文黃畫謂之
霞貝紫愈疾珠眀目綬消氣障霞服蛆蟲雖不延齡
增夀其禦害一也復有下此鷹喙蟬脊以逐溫去水
無竒功貝大者如輪文王請大秦貝徑半尋穆王得
其殼縣於昭觀秦穆以遺燕鼂可以眀目遠察宜玉
宜金南海貝如珠礫白駮其性寒其味甘止水毒浮
貝使人寡無以近婦人黑白各半是也濯貝使人善
驚無以親童子黃脣點齒有赤駮是也雖貝使人病
瘧黑鼻無皮是也皭貝使胎消勿以示孕婦赤帶通
脊是也惠貝使人善忘勿以近人赤熾肉殼赤絡是
也醟貝使童子愚女人淫有青唇赤鼻是也碧貝使
童子盜脊上有縷句唇是也雨則重霽則輕委貝使
人志強夜行伏迷鬼狼豹百獸赤中圓是也雨則輕
霽則重然則爾雅大者魧小者鰿餘貾黃白文餘泉
白黃文蜠大而險&KR1853;小而橢亦其略也鹽鐵論曰教
與俗改敝與世易夏后以玄貝周人以紫石爾雅翼
古者貨貝而寳龜周則有泉至秦廢貝而行錢故釋
魚於貝之名色尤詳而古者貨賂貢賦賞賜之屬于
貨者字皆從貝也至王莽反漢猶以貝四寸八分以
上至寸二分為五品故有大貝壯貝么貝小貝之名
不盈六分不得為貨今大貝出日南漲海中可以為
酒杯蓋貝之在水者即蠃之小者也今此物等既不
復為貨晉宋間猶以飾軍容服物蓋魯頌稱戎服之
盛有貝胄朱綅則以貝為飾舊矣東方朔稱齒如編
貝蓋用以為飾必編之故也今但髰頭家用以飾鏡
帶耳大者為珂黃黑色其骨白可以飾馬蓋此等飾
非特取其容兼取其聲故說文&KR2639;貝聲也荀子東海
有紫紶漢文時南越獻紫貝江賦曰紫蚢如渠朱註
貝水中介蟲也有文彩似錦
有鱣有鮪
鱣出江海三月中從河下頭来上鱣身形似龍銳頭口
在頷下背上腹下皆有甲從廣四五尺今于盟津東石
磧上釣取之大者千餘觔可蒸為臛又可為鮓子可為
醬鮪魚形似鱣而色青黑頭小而尖似鐡兜鍪口亦在
頷下其甲可以磨薑大者不過七八尺益州人謂之鱣
鮪大者為王鮪小者為叔鮪一名鮥肉色白味不如鱣
也今東莱遼東人謂之尉魚或謂之仲眀魚仲眀者樂
浪尉也溺死海中化為此魚又河南鞏縣東北崖上山
腹有穴舊說此穴與江湖通鮪從此穴而来北入河西
上龍門入漆沮故張衡賦云王鮪岫居山穴為岫謂此
穴也
鱣爾雅云鱣郭註云鱣大魚似鱏而短鼻口在頷下
體有邪行甲無鱗肉黃大者長二三丈今江東呼為
黃魚鄭註云黃鱏魚也大者重千餘觔亦能化為龍
埤雅云鱣肉黃長鼻輭骨俗謂之玉版古今注曰鯉
之大者為鱣非也毛傳曰鱣鯉也陸德眀曰鱣陟連
反大魚江東呼黃魚與鯉全異爾雅翼云鱣大如五
斗奩長丈長鼻軟骨常三月中從河上當于孟津捕
之淮水亦有之惟以作鮓而骨可啖蓋䲋屬也鱣蓋
鮪之類但鱣肉黃鮪肉白以此為别今江東呼鱣大
者曰王鱣孔子曰食水者善游而耐寒謂魚類也鱣
鮪之屬雖食于水而不正食水淮南子曰鵜胡飲水
數斗而不足鱣鮪入口若露而死故鱣鮪不善游冬
乃岫居入河而眩浮亦其驗也酈道元水經注曰漢
水東經西城縣胡城為鱣湍洪波漭盪漰浪雲頽耆
舊言有鱣魚奮鬛望濤直上至此暴腮因以名湍焉
詩緝云鱣鱑也大魚似鱘顔氏家訓云鱣魚純灰色
無文
按鱣之非鯉猶鰋之非鮎也舍人孫炎誤人深矣郭
孔陸羅諸家駁之甚當何毛公亦云鱣鯉也但郭鄭
二氏俱云短鼻陸羅二氏俱云長鼻未知孰是
鮪爾雅云鮛鮪郭註云鮪鱣屬也大者名王鮪小者
名鮛鮪今宜都郡自京門以上江東道出鱏鱣之魚
有一魚狀似鱣而小建平人呼鮥子即此魚也鄭註
云鮪似鱣而小亦似鮎毛傳云鮪鮥也埤雅鮪魚青
黑長鼻體無鱗甲肉色白味不如鱣大者長七八尺
夏小正曰祭鮪祭不必記而記鮪何也鮪者魚之先
至者也而其至有時禮曰龍以為畜故魚鮪不淰而
序詩者亦曰季冬薦魚春獻鮪則鮪别于魚其来尚
矣故鮪仲春從河而上得過龍門便化為龍否則點
額而還尸子曰龍門魚之難也大行牛之難也蓋河
津一名龍門兩傍有山魚莫能上大魚薄集龍門上
則為龍不得上輙㬥腮水次故曰㬥腮龍門垂耳轅
下善為魚者不求為龍望禹門輒逝是以無㬥腮點
額之患水經曰鮪出鞏穴直穴有渚謂之鮪渚周禮
春獻王鮪然非時及他處則無故河自鮪穴已上又
兼鮪稱爾雅翼鮪以季春来周禮䱷人春獻王鮪周
頌季冬薦魚春獻鮪月令季春薦鮪于寢廟皆特獻
之者以其及時可貴也東京賦稱王鮪岫居山有穴
曰岫其穴在河南小平山長老言王鮪之魚由南方
来出此穴中入河水見日目眩浮水上流行七八十
里釣人見之取以獻天子用祭或曰鮪魚出海三月
從河上来今鞏縣東洛度北崖上山腹穴舊說此穴
與江河通鱣鮪從此穴而来入河或曰鮪魚三月遡
河而上能度龍門之浪則得為龍東莱遼東人謂之
尉魚或謂之仲眀仲眀者樂浪尉溺死海中化為此
魚按尉蓋鮪聲之訛仲眀之說又相㳂而生於萬物
變化亦不可知也周洛曰鮪蜀曰䱎䲛唐韻崶山一
名龍門山在封州大魚上化為龍上不得點額流血
水為丹色也淮南子曰河魚不得眀目穉稼不得育
時其所生者然也說文鮪鮥也一曰水名鞏縣西北
臨河周武王伐紂紂使膠鬲禦鮪水上蓋其處也相
傳山下有穴通江穴有黃魚春則赴龍門故曰鮪岫
今為河所侵不知穴之所在集韻云交趾記交趾封
谿縣有隄防龍門水深百尋大魚登此門化成龍不
得過㬥腮點額血流此水長如丹池
按陸氏音義云大者王鮪小者尗鮪一作鮛鮪沈云
江淮間曰叔伊洛曰鮪海濱曰鮥若崔豹云鯉之大
者為鮪益謬矣
維魴及鱮
魴今伊洛濟潁魴魚也廣而薄肥恬而少力細鱗魚之
美者漁陽泉州(一本作漁陽泉牣刀口)及遼東梁水魴特肥而厚
尤美于中國魴故其鄉語云居就糧梁水魴鱮似魴厚而
頭大魚之不美者故里語曰網魚得鱮不如啗茹其頭
尤大而肥者徐州人謂之鰱或謂之鱅幽州人謂之鴞
□或謂之胡鱅
爾雅魴魾郭註江東呼魴魚為鯿一名魾鄭註鯿魚
也魾音毗本草魴魚調胃氣利五臟和芥子醬食之
助肺氣去胃家風消穀不化者作鱠助食助脾氣令
人能食患疳痢者不得食埤雅魴一名魾比今之青
鯿也郊居賦曰赤鯉青魴細鱗縮項闊腹魚之美者
蓋弱魚也其廣方其厚𥚹故一曰魴魚一曰鯿魚魴
方也鯿𥚹也蓋魴魚雖等美而緣水之異則有優劣
故里語曰洛鯉伊魴貴于牛羊言洛以渾深宜鯉伊
以清淺宜魴也又曰居就糧梁水魴詩曰豈其食魚
必河之魴河性宜魚也列女傳曰傅弓以燕牛之角
纏弓以荆麋之筋糊弓以河魚之膠說者以為燕角
善楚筋細河膠黏詩曰魴魚赬尾養生經云魚勞則
尾赤人勞則髮白爾雅翼魴縮頭穹脊博腹色青白
而味美今之鯿魚也漢水中尤美常以槎斷水用禁
人捕謂之槎頭鯿宋張敬兒為刺史獻齊高帝一千
八百頭即此也說苑陽晝曰夫投綸錯餌迎而吸之
者陽橋也其為魚也薄而不美若亡若存若食若不
食者魴也其為魚也博而厚味今網罟者乃以魴為
易取若難于釣而易于網耶詩稱魴魚頳尾說者以
為魚勞則尾赤左傳曰如魚竀尾衡流而方羊鄭氏
以為魚肥則尾赤二說雖不同然魚肥則不耐勞不
耐勞則尾易赤以魴言之其體博大而肥不能運其
尾加之以衡流則其勞甚矣宜其尾之頳也
鱮廣雅云鰱鱮也埤雅鱮魚似魴而弱鱗其色白北
土皆呼白鱮西征賦曰華魴躍鱗素鱮揚鬐性亦旅
行故其制字從與亦或謂之鰱也傳云連行魚屬若
此之類是已失水即死弱魚也今吳越呼鱅鰱魚其
頭尤大而肥者徐州人謂之鱅或謂之鰱六韜曰緍
隆餌重則嘉魚食之緍調餌芳則庸魚食之鱅庸魚
也故其字從庸蓋魚之不美者故里語曰網魚得鱮
不如啖茹而鱅讀曰慵者則又以其性慵弱而不健
故也爾雅翼鱮鱅鰱魚也大頭而細鱗魚之不美者
蓋魚雖一類而所食不同今鯇惟食草鱒食螺蚌鱮
乃食鯇矢宜其味之不美耳今人亦不珍此族往往
以為鮑魚詩稱孔樂韓土魴鱮甫甫失鱮不美魚也
而何足特稱以為韓土之樂蓋言川澤之善者以其
美惡之竝畜魴美而鱮不美今皆甫甫然則其土之
樂可知矣猶之稱周原之膴膴者必以蓳荼如飴言
之也敝笱之詩曰敝笱在梁其魚魴鰥又曰其魚魴
鱮其魚唯唯蓋笱之守魚猶禮之守國也說文云池
魚滿三千六百蛟来為之長能率魚飛置笱水中即
蛟去夫蛟陰𩔖難制之物欲率魚而去笱雖敝而能
制之使其在水者有魴鰥焉有魴鱮焉有唯唯之衆
焉不以蛟而徙也今魯桓公微弱無守國之器使從
文姜者如雲如雨如水而不能少為之制則曾敝笱
之不若也郭璞曰鰫似鰱而黑嚴氏曰今鱅鰱相似
而小别鰱頭小鱅頭大
鼉鼔逢逢
鼉形似(一本多水字)蜥蜴四足長丈餘生卵大如鵝卵堅如
鎧今合藥鼉魚甲是也其皮堅厚可以冒鼔
毛傳鼉魚屬正義曰月令季夏命漁師伐蛟取鼉書
傳註云鼉如蜥蜴長六尺埤雅云鼉具十二肖肉蛇
肉最後在尾其枕瑩淨魚枕弗如皮中冒鼓夏小正
曰剝鼉以為鼓也今㹠將風則踴鼉欲雨則鳴故里
俗以㹠讖風以鼉䜟雨詩曰鼉鼔逢逢先儒以為鼉
皮堅厚取以冒鼓故曰鼉鼓蓋鼉鼓非特有取于皮
亦其鼓聲逢逢然象鼉之鳴故謂之鼉鼔也晉安海
物記曰鼉鳴如桴鼓今江淮之間謂之鼉鼓亦或謂
之鼉更今鼉象龍形一名鱓夜鳴應更吳越謂之鱓
更蓋如初更輒一鳴而止二即再鳴也一曰獨鳴早
鼉鳴夜趙辟公雜說曰鼉聞鼔聲則鳴續博物志曰
鼉長一丈一名土龍鱗甲黑色能横飛不能上騰爾
雅翼云鼉狀如守宫而大長一二丈灰五色背尾皆
有鱗甲如鎧夜則出邊岸人甚畏之其老者多能為
鬽梁周興嗣常食其肉後為鼉所噴便為惡瘡其肉
云白如雞詩云鼉鼔逢逢李斯亦云樹靈鼉之鼔是
周秦皆以冒鼓也鼉水族本草謂蛇魚是也周書王
會曰會稽以鼉本草圖經云肉至美口内涎有毒長
一丈者能吐氣成霧致雨力至猛能攻陷江岸性嗜
睡但目閉形如龍大長者自嚙其尾極難死聲甚可
畏人于穴掘之百人掘須百人牽一人掘須一人牽
不然終不可出吕氏春秋云顓頊令飛龍作效八風
之音命之曰承雲乃令鱓先為樂倡鱓乃偃浸以其
尾鼔其腹其音英馬融廣成頌左挈夔龍右提蛟鼉
本草作鮀生南海池澤取無時陶隠居云鮀即今鼉
也甲可療疾皮可以冒鼓肉至補益於物難死沸湯
沃以入腹良久乃剝爾此等老者多能變化為邪魅
自非急勿食之蜀本圖經云生湖畔土窟中形似守
宫而大長丈餘背尾俱有鱗甲今江東諸州皆有之
陳蔵器云俗音鱓魚音善字或作鱓諸書皆以鱣為
鱓本經以鱣為鼉仍足魚字殊為誤也
按鱓字本音鮀與鼉同故埤雅云一名鱓吳越人謂
之鱓更與吕氏春秋所用皆以鱓為鼉又音上演切
者乃圖經所載似鰻鱺魚而細長又羅氏所云似蛇
無鱗體有涎沫之魚即俗所書鱔字
釋蟲
螽斯羽
爾雅曰螽蜙蝑也揚雄云舂黍也幽州人謂之舂箕舂
箕即舂黍蝗類也長而青長角長股青色黑斑其股似
玳瑁文五月中以兩股相槎(或作切)作聲聞數十步
爾雅蜤螽蜙蝑邢疏蜤螽周南作螽斯七月作斯螽
雖字異文倒其實一也一名蜙蝑一名蜙䗥一名蝽
&KR2114;蜤音斯鄭註蜙蝑音嵩胥一名蜙䗥即一種大青
蚱蜢股長而鳴甚響毛傅螽斯蜙蝑也郭璞方言云
江東呼為虴蜢埤雅螽斯蟲之不妒忌一母百子者
也故詩以為子孫衆多之況或曰似蝗而小詩曰五
月斯螽動股言螽斯股成而奮迅之也爾雅曰螽醜
奮蓋于時股成而奮迅之則方春尚弱也蔡邕月令
曰其類乳于土中深埋其卵江東謂之蚱蜢善害田
穉公羊曰&KR0977;何以書記災也蜮何以書紀異也字蓋
從冬冬終也至冬而終故謂之螽魯十月而有螽孔
子曰火伏而後蟄者畢今火猶西流再失䦌也爾雅
翼動股蝗屬也春秋書螽在秋者四在八月者三在
九月十月者一在十二月者二惟十二月者乃失閏
之過其餘八九十月者蓋夏之六七八月也螽類羣
盛故有雨螽于宋言自上而下衆多之甚故以雨言
之今蝗之盛或蔽天其過河皆相銜而過亹亹不絶
說文蝗螽也考工記股鳴蜙蝑動股屬朱註螽斯蝗
屬一生九十九子大全問螽即是春秋所書之螽切
疑斯字只是語辭朱子曰詩中固有以斯為語辭者
如鹿斯之奔湛湛露斯之類是也然七月詩乃云斯
螽動股則恐螽斯是名也詩紀蘇氏曰螽斯一生八
十一子詩緝曰螽斯蝗也蠜也斯語助也即阜螽也
非七月所謂斯螽也螽蝗生子最多信宿即羣飛因
飛而見其多故以羽言之喻子孫之衆多也今攷爾
雅云阜螽蠜李氏陸璣許氏蔡邕之說阜螽即蝗也
蠜也螣也同是一物爾雅又云蜤螽蜙蝑此别是一
物蝗之類也螽斯即阜螽非蜤螽也毛氏誤以此螽
斯為蚣蝑孔氏因之遂以螽斯斯螽爲一物斯語助
猶鸒斯鹿斯也春秋書螽即蝗也蘇氏謂螽斯一生
八十一子朱氏云一生九十九子今俗言蝗一生百
子不必以定數言之但以生子多者莫如蝗耳鄭箋
云凡物有陰陽情慾者無不妬忌惟蜙蝑否耳各得
受氣而生子故能詵詵然衆多玉堂閒話云螽斯蝗
屬或曰魚卵所化每歲生育或三或四每一生其卵
盈百自卵及翼凡一月而飛羽翼未成跳躍而行
按螽斯之族實煩爾雅並列五種一曰蛗螽蠜詩云
趯趯阜螽者是也一曰草螽負蠜詩云喓喓草蟲者
是也一曰蜤螽蜙蝑詩云螽斯羽者是也又有所謂
蟿螽螇蚸者形似蜙蝑而細長飛翅作聲者也又有
所謂土螽蠰谿者今謂之土□江南呼虴蛨又名蚱
蜢似蝗細小善跳者也此二種經文不載爾雅又云
螽醜奮蓋謂螽蝗之類好奮迅作聲而飛者也又云
強醜捋蓋謂螽斯之類好以脚自摩捋者也分疏甚
眀不知諸家何故相駁相溷總之螽蓋蝗屬曰屬則
似是而非者也必欲指為介蟲之孽尤為可怪
喓喓草蟲
草蟲常羊也大小長短如蝗也竒音青色好在茅草中
(坊刻多今人謂蝗子為螽子兖州人謂之螣誤今依舊本刪去)
爾雅云草螽負蠜郭註詩云喓喓草蟲謂常羊也鄭
註云草螽草蟲也亦謂之蚱蜢正義曰出車箋云草
蟲鳴晚秋之時山陰陸氏曰草蟲鳴阜螽躍而從之
故負螽曰蠜草蟲謂之負蠜羅氏曰說草蟲固多端
按張衡云土蟺鳴則阜螽跳是則蚓為草蟲也
趯趯阜螽
阜螽蝗子一名負蠜今人謂蝗子為螽子兖州人謂之
螣
爾雅云蛗螽蠜郭註詩曰趯趯阜螽邢疏云蛗螽之
族厥類實煩蛗螽一名蠜李廵曰蝗子也許慎云蝗
螽也蔡邕云螽蝗也眀是一物鄭註阜螽蝗也本草
云阜螽蚯蚓二物異類同穴為雄雌令人相愛五月
五日收取夫妻帶之蛗螽如蝗蟲東人呼為蚱蜢有
毒有黑斑者候交時取之埤雅阜螽今謂&KR2689;䗥亦跳
亦飛飛不能遠青色一曰蚯蚓即蛗螽也亦以離應
草蟲鳴于上風負螽鳴于下風而風化博物志曰蜾
蠃亦取阜螽子咒而成己子爾雅翼食葉曰蟘蟘之
字又作螣其種類不一故曰百螣時起許氏以為百
螣動股蝗屬也時起害稼動股則阜螽阜螽則今蝩
蟲也劉向以為介蟲之孼蚓雖微物其啟閉有時故
月令孟夏螻蟈鳴後五日蚯蚓出冬至之日蚯蚓結
皆以紀候夏夜好鳴于草底江東謂之歌女或曰鳴
砌詩喓喓草蟲廣雅云負蠜蟅也飛蟅飛蠊也左傳
有蜚杜註云蜚負蠜疏負蠜歲時常有非災蟲蜚一
名負盤此註相涉誤為蠜耳陳蔵器云飛廉一名負
盤蜀人食之辛辣左傳蜚不為災杜註云蜚負蠜也
如蝗蟲又夜行一名負盤即□盤蟲也名字及蟲相
似終非一物也
按螽與草蟲與負螽確是三物嚴華谷以為一物誤
矣但爾雅謂草螽是負蠜陸璣謂阜螽是負蠜豈形
狀相似故未精别也至左傳所載之蜚是臭蟲爾雅
所謂蠦蜰本草所謂飛廉廣雅諸書所謂蟅飛蟅飛
蠊香娘子□盤蟲皆是物也應謂之負盤不應謂之
負蠜因漢書及左傳註多作負蠜後人之惑滋甚遂
有認負盤為阜螽者若陸佃謂阜螽為蚯蚓羅願謂
草蟲為蚯蚓堪為大噱
領如蝤蠐
蝤蠐生糞中爾雅曰蟦蠐螬也蝤蠐蝎也
爾雅蟦蠐螬又云蝤蠐蝎邢疏此辨蝎在土在木之
異名也其在糞土中者名蟦蠐又名蠐螬其在木中
者方言云關東謂之蝤蠐梁益之間謂之蝎上文蝎
蛣&KR1298;郭云木中蠧下文蝎桑蠧郭云即蛣&KR1298;然則蟦
蠐也蠐螬也蝤蠐也蛣&KR1298;也桑蠧也蝎也一蟲而六
名也以在木中者白而長故詩人以比婦人之頸碩
人云領如蝤蠐是也埤雅舊說蝤蠐生于木中内外
潔白苻子所謂石生金木生蝎是也蟦蠐在糞草中
外黃内黑亦或謂之蠐螬列子所謂烏足之根為蠐
螬是也蠐螬大者如足大指以背行乃駛于脚造化
權輿云蛇豸腹竄蠐螬背行今俗謂之蠀螬方言曰
蠀螬謂之蟦自關而東謂之蝤蠐舊云蠐螬化為復
育復育轉而為蟬蓋蟬之去復育龜之解甲蛇之脫
皮可謂尸解矣爾雅翼蝤蠐螬糞土中蟲又云蝤蠐
蝎謂在木中者二物大抵相似以所處為異蝤蠐在
腐柳中者内外潔白故詩人以比碩人之領七辨云
蝤蠐之領阿那宜顧是也其所謂蝎非蠆尾之蝎也
淮南萬畢術曰黍成蠐螬言以秋冬穫黍置溝中即
生蠐螬也說者以為齊人曹氏之子所化揚雄方言
乃云或謂之喧&KR1386;或謂之蝎或謂之蛭或謂之天螻
此其為物多矣非止一蠐螬也說文作齋□毛傳蝤
蠐蝎蟲陶隠居云一名蟦蠐雜猪蹄作羹與乳母不
能别陳藏器云蠐螬居糞土中身短足長背有毛筋
但從水入秋化為蟬蝎在朽木中食木心穿如錐刀
一名蠧身長足短口黑無毛節慢至春羽化為天牛
兩角狀如水牛色黑形質又别蘇恭乃混其狀總名
蠐螬乃千慮一失矣此即木中蠧蟲亦曰桑蠧故古
者譖從中起謂之蝎譖名物疏蟦蠐蝤蠐二物也蟦
蠐一名螬亦名蠐螬一名蜰齊一名&KR1386;齊莊子云烏
足根所化淮南云黍成王充云化復育轉為蟬博物
志云以背行駛便于用足者也蝤蠐一名蝎一名蠧
一名桑蠧一名蛣&KR1298;生于桑柳柏及構木中諸腐木
根下亦多有之本是二種陶隠居及蘇恭俱混為一
誤也蝎自蝤蠐之異名非蠆尾之蠍也天螻爾雅云
&KR1386;即螻蛄也揚子雲言蠐螬或謂之天螻然則亦異
物同名非爾雅之&KR1386;矣
蟋蟀在堂
蟋蟀似蝗而小正黑有光澤如漆有角翅一名蛬一名
蜻&KR1465;楚人謂之王孫幽州人謂之趣織督促之言也里
語曰趨織鳴懶婦驚是也
爾雅蟋蟀蛬郭註今促織也亦名蜻&KR1465;唐風云蟋蟀
在堂鄭註今人亦謂之蟋蟀一名蜻&KR1465;楚人謂之王
孫幽州人謂之促織蛬音拱又音笻博雅蛬趗織蚟
孫蜻&KR1465;也埤雅蟋蟀陰陽率萬物以出入至于悉&KR2186;
帥之為悉蟋&KR2186;能帥陰陽之悉者也曹奢而苟唐儉
以勤故詩一以蜉蝣一以蟋蟀刺之詩曰蟋蟀在堂
九月之時也九月建戌於文禾干為年步戌為歲蓋
秊取禾之一熟而歲期兩稔故步戌至戌謂之歲也
傳曰一名吟蛬秋初生得寒乃鳴詩義問曰蟋蟀食
蠅而化爾雅翼蟋蟀以夏生秋始鳴周書小暑之日
温風至又五日而蟋蟀居壁易通卦驗曰蟋蟀之蟲
隨陰迎陽居壁向外趨婦女織績女工之象今失節
不居壁似女事不成有淫泆之行因夜為姦故為門
戶夜開淮南則云蟋蟀居奥奥者西南隅也比寒則
漸近人易通卦騐曰立秋蜻&KR1465;鳴白露下蜻&KR1465;上堂
詩曰蟋蟀在堂歲聿其莫又曰七月在野八月在宇
九月在戶十月蟋蟀入我牀下自七月至十月入牀
下皆謂蟋蟀也言將寒有漸非卒来也而說者解蟋
蟀居壁引詩七月在野以為不合然今蟋蟀有生野
中及生人家者至歲晚則同耳好吟于土石磚甓之
下尤好鬭勝輒矜鳴其聲如急織故幽州謂之促織
又其鳴時正織之候故以戒婦功春秋說題辭曰趨
織為言趨織也織興事遽故趨織鳴女作兼崔豹云
濟南人謂蟋蟀為懶婦非也古稱螣蛇游霧而殆于
即且即且蜈蚣耳許叔重謂蟋蟀為即且上蛇蛇不
敢動亦非也梓人以注鳴者蜻&KR1465;屬方言南楚之間
或謂之王孫搜神記云朽葦為蛬賈秋壑蟋蟀論云
促織之為物也煖則在郊寒則附人若有識其時者
拂其首則尾應之拂其尾則首應之似有解人意者
甚至合類頡頏以決勝負而英猛之態甚可觀也愚
常論之天下有不容盡之物君子有獨好之理獨促
織曰莎雞曰絡緯曰蛬曰蟋蟀曰寒蟲之不一其名
或在壁或在戶或在宇或在牀下因時而有感夫一
物之微而能察乎陰陽動靜之宜備乎戰鬭攻取之
義是能超乎物者甚矣促織之可取也遠矣又嘗考
其實矣每至秋冬生于草土礨石之内諸蟲變化隔
年遺種于土中及其時至方生之時小能化大也大
亦能化小也若夫白露漸旺寒露漸絶出于草土者
其身則軟生於磚石者其體則剛生于淺草瘠土磚
石深坑向陽之地者其性必劣赤黃其色也大抵物
之可取者白不如黑黑不如赤赤不如黃赤小黑大
可當乎對敵之勇而黃大白小難免夫侵凌之虧唯
有四病若犯其一切不可托之何也仰頭一也捲鬚
二也練牙三也踢腿四也若兩尾高低曾經有失兩
尾垂萎並是老朽者也其亡可立而待若有熱之倦
怠與夫冷之傷惺者又且不可緩其調養之法也又
曰蟋蟀者秋蟲也名促織亦名孫旺虎丘人曰䟎織
蜉蝣之羽
蜉蝣方土語也通謂之渠略似甲蟲有角大如指長三
四寸甲下有翅能飛夏月陰雨時地中出今人燒炙噉
之美如蟬也樊光曰是糞中蝎蟲隨雨而出朝生而夕
死
爾雅蜉蝣渠略郭註似蛣蜣身狭而長有角黃黑色
叢生糞土中朝生暮死豬好啖之舍人曰南陽以東
曰蜉蝣梁宋之間曰渠略夏小正曰蜉蝣渠略也詩
曹風云蜉蝣之羽鄭注似蜣蜋而小者文彩多青黃
色者埤雅蜉蝣蟲似天牛而小有甲角翕然生覆水
上尋死隨流叢生欝棲中朝生莫殞有浮游之義故
曰蜉蝣也詩曰蜉蝣掘閱掘閱言掘土使解閱也管
子曰掘閱得玉爾雅翼蓋蜉蝣者速死之物故以刺
曹共公之好奢言雖衣服楚楚安能久也淮南子曰
蠶食而不飲二十二日而化蟬飲而不食三十日而
蛻蜉蝣不食不飲三日而死又曰鶴夀千歲以極其
游蜉蝣朝生而暮死盡其樂蜉蝣出有時故王褒頌
聖主得賢臣云蟋蟀俟秋唫蜉蝣出以陰言知時也
又許叔重註淮南子言朝菌者朝生草死之蟲也生
水上狀似蠶蛾一名孳母海南謂之蟲邪則亦蜉蝣
之類按今水上有蟲羽甚整白露節後即羣浮水上
隨水而去以千百計宛陵人謂之白露蟲詩緝疏掘
閱云此蟲土裏化生掘地而出今曰更閱謂升騰變
化也毛傳朱傳俱云蜉蝣渠略也朝生夕死猶有羽
翼以自修飾音義渠本或作&KR0034;音同略本或作□音
同沈云二字並不施蟲是也定本亦云渠略俗本作
渠螻者誤也
六月莎雞振羽
莎雞如蝗而斑色毛翅數重其翅正赤或謂之天雞六
月中飛而振羽索索作聲幽州謂之蒲錯
爾雅螒天雞邢疏此黑身赤頭小蟲也一名螒一名
天雞一名莎雞一名樗雞李廵曰一名酸雞詩豳風
七月云六月莎雞振羽鄭註螒音汗莎雞也黑身赤
頭似斑貓博雅樗鳩樗雞也圖經曰樗雞生河内川
谷樗木上今近都皆有之形似寒螿而小蘇恭云五
色具者為雄良青黑質白斑者是雌不入藥然今所
謂莎雞者亦生樗木上六月後出飛而振羽索索作
聲人或畜之樊中但頭方腹大翅羽外青内紅而身
不黑頭不赤此殊不類蓋别一種而同名也今在樗
木上者人呼為紅娘子頭翅皆赤乃如舊說然不名
樗雞疑即是此蓋古今之稱不同耳衍義云樗雞東
西京都尤多形類蠶蛾但頭足微黑翅兩重外重灰
色下一重深紅五色皆具腹大埤雅莎雞小蟲其鳴
以時故有雞之號古今註曰莎雞一名絡緯謂其鳴
如紡緯也促織一名投機謂其聲如急織也俗云絡
緯雄鳴于上風雌鳴于下風而風化爾雅翼莎雞振
羽作聲其狀頭小而羽大有青褐兩種率以六月振
羽作聲連夜札札不止其聲如紡絲之聲故一名梭
雞今俗人謂之絡絲娘蓋其鳴時又正當絡絲之候
今小兒夜亦養之聽其聲能食瓜莧之屬古今註曰
促織一名促機絡緯一名紡緯其言促織如急織絡
緯是紡緯是矣但蟋蟀與促織是一物莎雞與絡緯
是一物不當合而言之爾詩稱六月莎雞振羽以至
九月在戶十月蟋蟀入我牀下一章而别言莎雞與
蟋蟀可知其非一物也蓋二蟲皆似機杼之聲可以
趣婦功故易以紊亂孫炎解螒天雞以為小蟲黑身
赤頭一名莎雞一名樗雞陸璣則云莎雞如蝗而斑
色或謂之天雞蓋皆非其類今莎雞之鳴乃止而振
羽不待飛也一名馬&KR1914;
按朱註云斯螽莎雞蟋蟀一物隨時變化而異其名
今据吳中所見同時齊鳴形類各别騷人墨客往往
詠之迥然三物不知先輩何以傳訛
伊威在室
伊威一名委黍一名鼠婦在壁根下甕(一本多一器字)底土中
生似白魚者是也
爾雅云蟠鼠負郭註瓮器底蟲邢疏此與下蛜威委
黍是一故下註委黍云舊說鼠&KR2241;别名則此蟲一名
蟠一名鼠負負或作&KR2241;本草作婦一名蛜威一名委
黍也陶註本草云多在鼠坎中鼠背負之然為鼠&KR2241;
及鼠婦則似乖詩東山云蛜威在室是也鄭註蟠音
煩瓮底下白粉蟲也爾雅又云蛜威委黍郭註舊說
鼠婦别名然所未詳鄭註即鼠負也蛜音伊本草鼠
婦一名負蟠一名蛜蝛一名蜲&KR2114;生魏郡平谷及人
家地上五月五日取禹錫按蜀本註云俗亦謂之鼠
粘猶如葈耳名羊負来也衍義曰鼠婦此溼生蟲也
多足其色如蚓皆有横紋蹙起大者長三四分在處
有之甎甃及下溼處多用處絶少埤雅伊威形似白
魚而大食之令人善淫術曰鼠婦淫婦是也蓋鼠婦
一名鼠姑亦或謂之鼠粘鼠婦猶鼠姑也鼠粘猶鼠
負也因溼化生今俗謂之溼生劉氏曰伊威壁落間
小蟲也無人埽則蟲行于室
蠨蛸在戶
蠨蛸長踦亦名長脚荆州河内人謂之喜母此蟲来著
人衣當有親客至有喜也幽州人謂之親客亦如蜘蛛
為網羅居之
爾雅蠨蛸長踦郭註小鼅鼄長脚者俗呼為喜子東
山云蠨蛸在戶是也埤雅釋蟲云蠨蛸長踦蕭梢長
踦之貌因以名云亦如蜘蛛布網垂絲著人衣當有
親客至荆州河内之人謂之喜母爾雅翼詩曰蠨蛸
在戶言為網于戶也陸賈曰目瞤得酒食燈花得錢
財乾鵲噪行人至蜘蛛集百事喜劉子曰今野人晝
見蟢子者以為有喜樂之瑞夜夢見雀者爵位之象
然見蟢子者未必有喜夢雀者未必彈冠而人悅之
者以其利人也今人以早見為喜晚見為常又云在
頭則有喜事荆楚之俗七月七日設瓜果于庭以乞
巧有喜子網于瓜上則以為得巧陸氏曰蠨蛸名長
踦小如蜘蛛而足長喜結網當戶人觸之則伸前後
足如草使人不疑為蟲故名長踦崔豹云蠨蛸身小
足長詩緝傳曰蠨蛸長踦也踦音欺脚也
胡為虺蜴
虺蜴一名蠑螈水蜴也或謂之號蜼或謂之蛇醫如蜥
蜴青綠色大如指形狀可惡
爾雅蠑螈蜥蜴蜥蜴蝘蜓蝘蜓守宫也邢疏詩小雅
正月胡為虺蜴謂此也蠑螈蜥蜴蝘蜓守宫一物形
狀相𩔖而四名也字林云蠑螈蛇醫也說文云在草
曰蜥蜴在壁曰蝘蜓方言云秦晉西夏謂之守宫或
謂之蠦&KR2786;或謂之蜥蜴南陽呼蝘蜓其在澤中謂之
蜥蜴南楚謂之蛇醫或謂之蠑螈東齊海岱之間謂
之螔䗔北燕謂之祝蜓案此諸文則在草澤者名蠑
螈蜥蜴在壁者名蝘蜓守宫也鄭注小而青者曰蜥
蜴大而黃者曰蝘蜓最小在墻間砌下者曰守宫種
類既異而此釋為一物恐亦未審也鄭箋虺蜴之性
見人則走本草石龍子一名蜥蜴一名山龍子一名
守宫一名石蜴生平陽川谷及荆山石間陶隠居云
其類有四種大形純黃色為蛇毉次似蛇醫小形長
尾見人不動名龍子次有小形五色尾青碧可愛名
蜥蜴不螫人一種善緣籬壁名蝘蜓形小而黑乃言
螫人必死而未常中人唐本注云蛇師生山谷頭大
尾短小青黃或白斑者是蝘蜓似蛇師不生山谷在
人家壁間名守宫又名蠍虎其名龍子及五色者蜤
蜴耳形皆細長尾與身相類似蛇四足古今注云蝘
蜓一曰守宫一曰龍子善于樹上捕蟬食之其長細
五色者名蜥蜴其短大者名蠑螈一曰蛇醫大者長
三尺色玄紺善魅人一曰玄螈一曰綠螈詩詁云守
宫蜥蜴二物蜥蜴尾通于身如蛇而加足有黑色者
有青綠色者常居草間守宫褐色四足有尾偃伏壁
間故名蝘蜓亦謂守宫埤雅蜥蜴一名蜥易日十二
時變色故曰易也舊曰蜥易嘔雹蓋龍善變蜥善易
故乾以龍況爻其書謂之易爻者言乎其變也象之
義出于象彖之義出于豕易之義出于易皆取諸物
也蜥易一名蛇醫舊說蛇體有傷此輒銜草傅之故
有醫之號也考工記注云脰鳴鼃黽屬注鳴精列屬
旁鳴蜩蜺屬翼鳴𤼵皇屬股鳴蜙蝑屬胸鳴榮原屬
馬融周官作以胃鳴干寳周官作以骨鳴說者以為
三字相近雖容有誤而馬鄭與干皆前世名儒或所
授師說不同按說文蠵大龜也以胃鳴者則馬本作
以胃鳴當謂蠵屬三教珠英云守宫鱗色如蛇而四
足亦與魚合爾雅翼蝘蜓似蜥蜴灰褐色在人家屋
壁間狀雖似龍人所玩習一名守宫又名壁宫東方
朔射覆詞云臣以為龍又無角謂之為蛇又有足跂
跂脈脈善緣壁是非守宫即蜥蜴蓋言此也博物志
云以器養之食以真朱體盡赤所食滿七斤搗萬杵
以點女人體終身不滅偶則落故號守宫漢武嘗用
之按說文蜥易之易象形秘書說日月為易𧰼陰陽
也則經陰陽一交而變易似有此理然所謂守宫者
亦以其常在屋壁間有守之𧰼如鳥有澤虞者常在
田中俗呼為護田鳥之類不必塗血而後為守也舊
說蛇醫龍子蜥易三者竝不螫人蝘蜓乃聞螫人必
死然未聞有中之者特善捕蝎俗號蠍虎又一種色
似此而能入水按毛詩正義名水蜥蜴方言云桂林
之中守宫大而能鳴謂之蛤解注蜥蜴南陽呼蝘蜓
螔䗔斯侯二音似蜥易大而有鱗今所在通言蛇醫
蛤解似蛇醫而短身有鱗采江東呼蛤蚢
螟蛉有子蜾蠃負之
螟蛉者犍為文學曰桑上小青蟲也似步屈其色青而
細小或在草葉(一作萊)上蜾蠃土蜂也一名蒲盧似蜂而
小腰故許慎云細腰也取桑蟲負(一作附)之于木空中或
書簡筆筒中七日而化為其子里語曰咒云𧰼我𧰼我
爾雅果蠃蒲盧郭註即細腰蟲也俗呼為蠮螉又云
螟蛉桑蟲郭註俗謂之桑蟃亦曰戎女邢疏按詩小
雅小宛云螟蛉有子果蠃負之果蠃一名蒲盧即細
腰蟲也俗呼為蠮螉方言云蠭燕趙之間謂之蠓螉
其小者謂之蠮螉又云或謂之蚴蛻鄭註中庸以蒲
盧為土蠭說文云細腰土蠭也天地之性小腰純雄
無子螟蛉一名桑蟲一名桑蟃一名戎女法言曰螟
蛉之子殪而逢果蠃祝之曰類我類我久則肖之是
也鄭註蒲盧俗謂之蠮螉蓋蠭類螟蛉桑上青蟲也
蠮螉取以為子者鄭箋云蒲盧取桑蟲之子負持而
去煦嫗養之以成其子廣雅云蚴蛻土蜂蠮螉也本
草蠮螉一名土蜂生熊耳川谷及牂牁或人屋間陶
隱居云此類甚多雖名土蜂不就土中為穴謂摙土
作房耳今一種黑色腰甚細銜泥于人室及器物邊
作房如併竹管者是也其生子如粟米大置中乃捕
取草上青蜘蛛十餘枚滿中仍塞口以擬其子大為
糧也其一種入蘆竹管中者亦取草上青蟲一名果
蠃詩人云螟蛉有子蜾蠃負之言細腰物無雌皆取
青蟲教祝便變成已子斯為謬矣唐本註云土蜂土
中為窠大如烏蜂不傷人非蠮螉蠮螉不入土中為
窠雖一名土蠭非蠮螉也今按李含光音義云咒變
成子近亦數有見者非虛言也劉禹錫謹按蜀本註
云按爾雅果蠃蒲盧註云即細腰蜂也俗呼為蠮螉
詩云螟蛉有子蜾蠃負之註云螟蛉桑蟲也蜾蠃蒲
盧也言蒲盧負持桑蟲以成其子乃知蠮螉即蒲盧
也蒲盧即細腰蜂也據此不獨負持桑蟲以他蟲入
穴摙泥封之數日則成蜂飛去陶云是先生子如粟
在穴然捕他蟲以為之食今人有候其封穴了壊而
看之果見有卵如粟在死蟲之上則如陶說矣而詩
人以為喻者蓋知其大而不知其細也陶又說此蜂
黑色腰甚細能摙泥在屋壁間作房如竝竹管者是
也亦有入竹管器物間作穴者但以泥封其穴口而
已圖經云摙泥作窠或雙或隻得處便作不拘土石
竹木間今所在皆有之段成式云書齋中多蠮螉好
作窠于書卷或在筆管中咒聲可聽有時開卷視之
悉是小蜘蛛大如蠅虎旋以泥隔之乃知不獨負桑
蟲也數說不同人或疑之然物𩔖變化固不可度蚱
蟬生于轉丸衣魚生于瓜子龜生于蛇蛤生于雀白
鶂之相視負蠭之相應其類非一若桑蟲蜘蛛之變
為蜂不為異矣如陶所說卵如粟者未必非祝蟲而
成之也宋齊丘所謂蠮螉之蟲孕螟蛉之子傳其情
交其精混其氣和其神隨物大小俱得其真蠢動無
定情萬物無定形斯言得之矣詩攷說文螟&KR1598;有子
果蠃負之埤雅果蠃即今細腰土蠭好禁蜘蛛今呼
大蠭啖子地中作房者亦曰土蠭非此細腰土蠭也
果蠃一名□螉一名蒲盧中庸曰夫政也者蒲盧也
博物志曰蜂無雌取桑蟲或阜螽子抱而成已子詩
緝解頤新語曰說者攷之不精乃謂果蠃取桑蟲負
之七日化為其子雖揚雄亦有類我類我久則肖之
之說近世詩人取蜾蠃之巢毁而視之乃自有細卵
如粟寄螟蛉之身以養之其螟蛉不生不死蠢然在
穴中久則螟蛉盡枯其卵日益長大乃為蜾蠃之形
穴竅而出蓋此物不獨取螟蛉亦取小蜘蛛置穴中
寄卵于蜘蛛腹脅之間其蜘蛛亦不生不死久之蜘
蛛盡枯其子乃成今人養晚蠶者蒼蠅亦寄卵于蠶
之身久之其卵化為蠅穴繭而出殆物類之相似者
列子云純雌其名大腰純雄其名穉蠭莊子云細腰
者化說文云天地之性細腰純雄無子此皆信說詩
者之言也古人名物多取形似瓠之細腰者曰蒲盧
故蠭之細腰者亦名蒲盧正如綬草綬鳥皆名以鷊
青黑之菼青黑之鳩皆名以鵻也
按爾雅另釋土蠭註云今江東大蠭在地中作房者
啖其子即馬蠭今荆巴間呼為蟺與果蠃差别農師
已辨之矣若細腰土蜂借他蟲咒為已子古今無異
陶隱居異其說范處義附之不知破窠見有卵如粟
及死蟲蓋變與未變耳
為鬼為蜮(坊刻如鬼如蜮非)
蜮短狐也一名射影如龜(一作鼈)三足江淮水濱皆有之
人在岸上影見水中投人影則殺之故曰射影也南方
人將入水先以瓦石投水中令水濁然後入或曰含細
沙射人入人肌其瘡(一作創)如疥
廣雅射工短狐蜮也毛傳蜮短狐也陸氏云狀如鼈
三足一名射工俗呼之水弩在水中含沙射人一云
射人影正義曰洪範五行傳云蜮如鼈三足生于南
越南越婦人多淫故其地多蜮淫女惑亂之氣所生
也埤雅蜮含水射人一曰含沙射人之影稽聖賦所
謂蛷旋于影蜮射于光是也一名射工一名溪毒有
長角横在口前如弩檐臨其角端曲如上弩以氣為
矢用水勢以射人故俗呼水弩春秋曰秋有蜮即此
是也然畏鵝鵝能食之禽經所謂鵝飛則蜮沈鵙鳴
則蛇結詩曰為鬼為蜮則不可得言鬼無形而蜮性
陰害射人之影則皆莫可究矣五行傳曰南越淫惑
之氣生蜮蜮之言惑也字說曰蜮不可得也故或之
今蛷螋溺人之影亦是𩔖造化權輿曰短狐射氣蛷
螋遺溺中影則疾人氣數感之故也爾雅翼蜮一名
短弧一名射工一名溪毒生江南山溪水中甲蟲之
類也長一二寸有翼能飛口中有横物如角弩如聞
人聲以氣為矢激水以射人隨所著處發瘡中影者
亦病而瘡不即𤼵病如大傷寒不治殺人或曰見人
則以氣射人去二三步即射所中什六七死冬月蟄
澗谷間大雪時索之此蟲所在其雪不積氣起如蒸
掘之不過入地一尺則得也詩曰為鬼為蜮則不可
得以況陰中人者劉向以為生南越劉歆以為蜮盛
暑所生非自越来說者又言水弩狀如蜣蜋尾長四
寸即弩也見人影則射南越志云水弩四月一日上
弩射人影至八月卸弩此云弩在口彼云弩在尾差不同
顔師古以為短弧即射工亦呼水弩當是一物而說
文稱蜮似鼈三足以氣射害人孫愐亦稱蜮短弧狀
似鼈含沙射人陸璣詩疏亦云是三足鼈鯀所化為
能者與甲蟲有異姑兩存之朱注蜮短狐也江淮水
皆有之能含沙以射水中人影其人輒病而不見其
形也周禮壺涿氏掌除水蟲注狐蜮之屬韓詩外傳
云短狐水神也抱朴子云蜮水蟲也狀如鳴蜩有翼
能飛玄中記云水狐者視其形蟲也其氣乃鬼也長
三四寸色黑廣寸許背上有甲厚三分許其頭有角
去二三步則氣射人中十人六七人死鴛鴦鸑鷲蟾
蛛悉食之東方朔傳人主之大蜮師古云魅也
按諸家之說不一惟玄中記云其形蟲也其氣乃鬼
也二語盡之矣較之蜣蜋鳴蜩恐太不倫彼有翼能
飛者或又一種非師曠所云鵝飛則沈者也
去其螟螣及其蟊賊
螟似虸蚄而頭不赤螣蝗也賊桃李中蠧蟲赤頭身長
而細耳或說云蟊螻蛄食苗根為人害許慎云吏冥冥
犯法即生螟吏乞貸則生蟘吏抵冒取人財則生蟊舊
說云螟螣蟊賊一種蟲也如言寇賊奸宄内外言之耳
故犍為文學曰此四種蟲皆蝗也實不同故分釋之
爾雅食苗心螟食葉蟘食節賊食根蟊邢䟽李廵曰
食禾心為螟言其奸冥冥難知也食禾葉者言假貸
無厭故曰蟘也食禾節者言貪狼故曰賊也食禾根
者言其稅取萬民財貨故曰蟊也孫炎曰皆政貪所
致因以為名也郭璞直以蟲食所在為名而李廵孫
炎竝因託惡政則災由政起小雅大田云去其螟螣
及其蟊賊無害我田穉是也鄭注螟極纖細在苗之
心若木中有蠧然今農家忌大小暑日降一種霏微
者云即此蟲降也蟘詩作螣一種蟲似螟蛉食苗葉
而卷為房蠈即草蟲類雖亦食葉好食節蟊未詳陸
璣謂螻蛄據螻蛄雖穴土以居然亦取葉于穴中而
食之元不食根唯陸田有之毛傳朱傳俱云食心曰
螟食葉曰螣食根曰蟊食節曰賊埤雅許慎說文以
為吏冥冥犯法即生螟乞貸則生蟘抵冒取民財則
生蟊然則靈芝朱草秠秬之鍾其美與螟蟘之鍾其
惡雖不同其繫王者之政一也淮南子曰枉法令即
多蟲螟其以此乎蟘則蝗也蝗字從皇今其首腹皆
有王字未燭厥理也或曰蝗即魚卵所化列子曰魚
卵之為蟲蓋謂是也俗云春魚遺子如粟埋于泥中
眀年水及故岸則皆化為魚如遇旱乾水縮不及故
岸則其子久閣為日所㬥乃生飛蝗故詩曰衆維魚
矣實維豐年說者以為陰陽和則魚衆多矣爾雅翼
古者言螟螣蟊賊者乃未始的言其狀唯五行傳稱
視之不眀時則有蠃蟲之孼謂螟螣之類當死不死
未當生而生或多于故而為災聽之不聰時則有介
蟲之孼蠭蜚蝝之類或曰蝝螟之始生屬蠃蟲之孼
然則但知螟螣之為蠃螽蝝之為介而已今食苗心
者乃無足小青蟲既食其葉又以絲纏集衆葉使穗
不得展江東謂之蟥蟲音若横逆之横言其横生又
能為横災也然按蝗字通有横音以為物雖不同皆
害稼之屬也漢孔臧蓼蟲賦曰爰有蠕蟲厥狀似螟
是螟為無足蟲也
按螟螣蟊賊爾雅註疏合釋甚詳眀諸家亦無異說
但食心曰螟食葉曰螣說文又謂食穀葉曰螟食苗
葉曰蟘差不同耳據陸氏謂蟊是螻蛄本草云螻蛄
一名蟪蛄一名天螻爾雅云□天螻月令云孟夏螻
蟈鳴者是也豈在槁壤則為螻蛄在平疇則食苗根
耶但目擊螻蟈穴土而居遇水即出豈能在水土中
食苗根而為人患耶
卷髮如蠆
蠆一名杜伯河内謂之蚊幽州謂之蠍
毛傳蠆螫蟲也尾末揵然似婦人髮末曲上卷然釋
文蠆敕邁反又敕界反蠚蟲也通俗文云長尾為蠆
短尾為蠍正義左傳曰其父死於路已為蠆尾言蠆
尾有毒也廣雅杜伯□蠆蠍也爾雅翼說文曰蠆毒
蟲也𧰼形蓋𧰼其奮螯曳尾之形今之蠍也說者以
為鼠負之大者多化為蠍葛洪方云蠍中國多此江
南無也或云江南舊無蠍開元初嘗有主簿盛過江
至今江南往往有之俗呼為主簿蟲蜥蜴能食之故
蜥蜴一名蠍虎又為蝸牛所食先以跡規之不復去
今人或為蠍螫者以蝸牛涎塗之痛立止蠍前謂之
螫後謂之蠆晉語申生曰雖蠍譖焉避之左傳曰蠭
蠆有毒又曰已為蠆尾以令于國莊子曰其智憯于
蠆蠍之尾然則為害甚矣今醫家謂蠆尾為蠍梢蒯
通曰猛虎之猶與不如蠭蠆之致蠚嵇含謂諺曰過
滿百為蠆所螫唐制三月上巳日賜侍臣柜柳棬云
帶之免蠆毒索靖草書名蠆尾陶隠居云蠍有雌雄
雄者螫人痛止在一處雌者痛牽諸處
如蜩如螗
鳴蜩蟬也宋衞謂之蜩陳鄭云蜋海岱之間謂之蟬蟬
通語也螗蟬之大而黑色者有五德文清廉儉信一名
蝘虭(字林云或作蟟)一名虭蟟青徐謂之螇螰楚人謂之蟪蛄
秦燕謂之蛥蚗或名之蜓□
爾雅云蜩蜋蜩郭註夏小正傳曰蜋蜩者五彩具鄭
注此即四五月間小蟬有文彩先諸蟬而鳴者爾雅
又云螗蜩郭註夏小正傳曰螗蜩者蝘俗呼為胡蟬
江南謂之螗蛦鄭註螗即螗蜋也亦能在草叢中鳴
爾雅又云&KR1578;蜻蜻郭註如蟬而小方言云有文者謂
之螓夏小正曰鳴&KR1578;虎懸鄭註&KR1578;音扎此即一種蟬
似蜻蜓其鳴無韻但扎扎然爾雅又云&KR1914;茅蜩郭註
江東呼為茅截似蟬而小青色鄭註&KR1914;音節茅蜩有
青紅二種只在茅菅中亦是五月時鳴爾雅又云蝒
馬蜩郭註蜩中最大者為馬蟬鄭註蝒音緜馬蜩最
大其聲響震巖谷爾雅又云蜺寒蜩郭註寒螿也似
蟬而小青色月令曰寒蟬鳴鄭註寒蜩即寒螿也一
名蟪蛄爾雅又云蜓□螇螰郭註即蝭蟧也一名蟪
蛄齊人呼螇螰鄭註蜓蚞音挺木邢疏此辨蟬之大
小及方言不同之名也云蜩者目諸蜩也蜋蜩五采
具者也螗蜩俗呼曰蟬似蟬而小鳴聲清亮者也&KR1578;
一名蜻蜻如蟬而小有文者也&KR1914;一名茅蜩似蟬而
小青色者也蝒一名馬蜩蟬之最大者也蜺一名寒
蜩又名寒螿似蟬而小青赤色者也關東謂蟪蛄為
蜓蚞齊謂之螇螰也螗蜩者蝘者舍人曰皆蟬也方
語不同三輔以西為蜩梁宋以東謂蜩為蝘青徐人
謂之螇螰然則螗蝘亦皆蟬也大雅蕩篇云如蜩如
螗是也&KR1578;舍人曰小蟬也蜻蜻者按方言云蟬楚謂
之蜩宋衛之間謂之螗蜩陳鄭之間謂之蜋蜩秦晉
之間謂之蟬海岱之間謂之䗁其小者謂之麥&KR1578;有
文者謂之螓是也衞風碩人云螓首蛾眉鄭玄注螓謂
蜻蜻此蟲額廣而且方故以比婦人之首者也某氏
解此云鳴&KR1578;&KR1578;者也彼云鳴&KR1578;&KR1578;者虎懸也鳴而後
知故先鳴而後&KR1578;是也月令曰寒蟬鳴者在七月鄭
註云寒蟬寒蜩謂蜺是也方言云□蚞齊謂之螇螰
楚謂之蟪蛄楚辭云蟪蛄鳴兮啾啾是也或謂之蛉
蛄秦謂之蛥蚗自關而東謂之虭蟧或謂之蝭蟧或
謂之蜓蚞然則亦皆蟬之别耳廣雅云蚑蛣蟬也蛥
蚗&KR1578;也蟪蛄蛉蛄&KR2324;蟧蛁蟟也夏小正云五月螗蜩
鳴螗蜩鳴者匽也七月寒蟬鳴蟬也者蝭&KR2557;也本草
蚱蟬生楊柳上五月採蒸乾之陶隠居云蚱即是瘂
蟬雌蟬也不能鳴者蟬類甚多莊子云蟪蛄不知春
秋則是今四月五月小紫青色者而離騷云蟪蛄鳴
兮啾啾歲草兮不自聊此乃寒螿耳九月十月中鳴
甚凄急又二月中便鳴者名䗿母似寒螿而小七月
八月鳴者名蛁蟟色青今此云生楊柳樹上是詩云
鳴蜩嘒嘒者形大而黑傴僂丈人掇此昔人噉之故
禮有蜩范此蜩五月便鳴俗云五月不鳴嬰兒多災
蘇恭云蚱蟬即鳴蟬也易通卦騐云姤上九候蟬始
鳴不鳴國多妖言蟬應期鳴言語之𧰼今失節不鳴
鳴則失時故多妖言援神契云蟬無力故不食周書
曰夏至又五日蜩始鳴不鳴貴臣放逸立秋之日寒
蜩鳴不鳴人臣不力争埤雅按如蜩如螗則蜩與螗
實非一物蓋蜩亦蟬之一種形大而黑昔人啖之禮
有雀鷃蜩范是也一名蟬為其變蛻而禪故曰蟬舍
卑穢趨高潔其禪足道也舊說朽木化為蟬壊裙化
為蝶腐菌化為蜂又曰蟬三十日而化段柯古云蟬
未蛻時名復育相傳言蛣蜣所化韋翾嘗冬中掘樹
根見復育附于朽處怪之村人言蟬固朽木所化也
翾因剖視腹中猶實爛木爾雅翼蜩蜋蜩螗蜩舍人
云皆蟬方言楚謂蟬為蜩宋衛謂之螗蜩陳鄭謂之
蜋蜩秦晉謂之蟬是蜩螗一物方俗異名耳荀子耀
蟬者務在眀乎火振其樹而已說者謂南方人照蟬
取而食之古今註云一名王女董仲舒曰齊王之后
怨王而死變為蟬故名齊女詩緝毛氏於蕩篇云蜩
蟬也螗蝘也其說是矣於七月篇乃云蜩螗者蓋舉
其類以相眀非以蜩為螗自為異同也論衡云蟬生
于復育開背而出故爾雅云翥醜鏬郭註剖母背而
出邢疏謂蟬屬禮冠飾附蟬徐廣車服雜註云侍臣
加貂蟬者取其清高飲露而不食陸雲寒蟬賦云頭
上有緌則其文也含氣飲露則其清也黍稷不享則
其廉也處不巢居則其儉也應候守常則其信也加
以冠冕取其容也
按爾雅所謂蜩即吳俗所謂蟬其總名也詩所載凡
四如七月篇五月鳴蜩雖是泛詠大約五月一陰生
蜩感之而鳴惟蜋蜩茅蜩耳如小弁篇鳴蜩嘒嘒覽
物起興猶鄒陽柳賦云蜩螗厲響也本草謂蚱蟬生
楊柳上即是馬蜩引此詩為證誤矣如碩人篇螓首
蛾眉即爾雅所謂蚻蜻蜻夏小正所謂虎懸揚雄所
謂雌蜻之疋者也若此詩如蜩如螗借以形容其喧
譁猶下句如沸如羹豈容析沸羹為二乎毛傳陸疏
俱云二種山陰陸氏附會其說宜羅氏闢其非矣至
于因地異名莫詳于邢疏隨時異種莫詳于月令但
蟪蛄有二種莊子稱不知春秋者夏蟲小紫青色者
也楚詞稱其鳴啾啾者爾雅所謂蜓蚞螇螰也陶貞
白輩以蟪蛄即寒螿非也鄭漁仲云蜺寒蜩即寒螿
月令七月寒蟬鳴是也知寒蜩不瘖矣方言云寒蟬
者瘖蜩也或以難子雲不知寒蟬即瘖蟬其初瘖得
寒露冷風乃鳴方言原其始故云瘖耳
魯詩
申公培魯人少事齊人浮丘伯受詩為楚王太子戊傅
及戊立為王胥靡申公申公媿之歸魯以詩經為訓以
教無傳是為魯詩于是蘭陵王臧代趙綰皆從申公受
學臧為郎中令綰為御史大夫皆以眀堂事自殺其他
弟子如同郡臨淮太守孔安國膠西内史周霸城陽内
史夏寬東海太守碭魯賜長沙内史蘭陵繆生膠西中
尉徐偃膠東内史鄒人闕門慶忌治官皆有廉節稱申
公卒瑕丘江公盡能傳之以授魯許生免中徐公而韋
賢治詩事江公許生至丞相傳子玄成亦至丞相及兄
子賞以詩授哀帝至大司馬由是魯詩有韋氏學而東
平王式以事徐公許生為昌邑王師其後山陽張長安
東平唐長賓沛禇少孫亦先後事式為博士由是又有
張唐禇氏之學張生兄子游卿以詩授元帝為諫大夫
其門人琅琊王扶為泗水中尉陳留許晏為博士由是
張家更有許氏學初嶭廣德亦事王式以博士論石渠
授龔舍廣德至御史大夫舍至山陽太守時平原高嘉
亦以詩授元帝為上谷太守傳子容少為光禄大夫孫
詡以父任為郎中以世傳魯詩知名王莽時逃去不仕
又有曲阿包咸師事博士右師細君習魯詩亦去歸鄉
里世祖即位徵詡為博士至大司農咸舉孝廉除郎中
至大鴻臚永平初任城魏應亦以習魯詩為博士徵拜
騎都尉卒于官
齊詩
轅固生齊人以治詩孝景時為博士竇太后好老子書
召問固曰此家人言耳太后怒令固刺彘帝憐之以利
兵與固彘應手倒後帝以固廉直拜為清河王太傅固
老罷歸已九十餘矣公孫弘亦事固固授昌邑太傅夏
侯始昌始昌授東海剡人后蒼蒼為博士至少府蒼授
諫大夫翼奉前將軍蕭望之丞相匡衡衡授大司空琅
邪師丹高密太傅伏理詹事潁川滿昌由是齊詩有翼
匡師伏之學滿昌又授九江張邯琅邪皮容皆至大官
其後伏黯傳理家學改定章句作解說九篇位至光禄
勲以授嗣子恭恭以黯任為郎永平中拜司空恭刪黯
章句定為二十萬言年九十卒又蜀郡任末廣漢景鸞
皆以眀習齊詩教授著述而卒
韓詩
韓嬰燕人景帝時為常山太傅嬰推詩之意而作内外
傳其言頗與齊魯間殊淮南賁生受之燕趙間言詩者
由韓生河内趙子事嬰授同國蔡誼誼至丞相誼授同
國食子公與王吉為昌邑王中尉食生為博士授泰山
栗豐豐授淄川長孫順順為博士豐為部刺史由是韓
詩有王食長孫之學豐授山陽張順順授東海髮福皆
至大官建武初博士淮陽嶭漢傳父業尢善說災異䜟
緯受詔定圖䜟當世言詩推為長後為千乘太守坐事
下獄死弟子犍為杜撫會稽澹臺敬伯鉅鹿韓伯高最
知名撫定韓詩章句建初中為公車令卒官其所作詩
題約義通學者傳之曰杜君註撫授會稽趙曄曄舉有
道時又有光禄勲九江召馴閬中令巴郡揚仁山陽張
匡皆習韓詩匡為作章句舉有道徵博士不就
毛詩
孔子刪詩授卜商商為之序以授魯人曾申申授魏人
李克克授魯人孟仲子仲子授根牟子根牟子授趙人
荀卿荀卿授魯國毛亨亨作詁訓傳以授趙國毛萇時
人謂亨為大毛公萇為小毛公以其所傳故名其詩曰
毛詩萇為河間獻王博士授同國貫長卿長卿授阿武
令解延年延年授徐敖敖授九江陳侠為新莽講學大
夫由是言毛詩者本之徐敖時九江謝曼卿亦善毛詩
乃為其訓東海衞宏從曼卿受學因作毛詩序得風雅
之旨世祖以為議郎濟南徐廵師事宏亦以儒顯其後
鄭衆賈逵傳毛詩馬融作毛詩傳鄭玄作毛詩箋然魯
齊韓詩三氏皆立博士惟毛詩不立博士耳
陸氏詩疏廣要卷下之下
