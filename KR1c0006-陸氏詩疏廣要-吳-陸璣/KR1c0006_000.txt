毛詩陸疏廣要詩類
提要
(臣)等謹案毛詩陸疏廣要四卷吳陸璣撰明毛晉注
晉原名鳳苞字子晉常熟人家富圖籍世傳影宋
本多所蔵收又喜傳刻古書汲古閣板至今流
布天下故在明季以博雅好事名一時嘗刻
津逮秘書十五集皆宋元以前舊帙惟此書
為晉所自編陸璣原本二卷每卷又分二子
卷蓋儲藏本富故徵引易繁採摭既多故異
同滋甚辯難考訂其說不能不長也其中如
南山有臺一條則引韻書證其佚脱有集維
鷮一條則引詩緝證其異同其考訂亦頗不
苟至於嗜異貪多每傷支蔓如鶴鳴於九皋
一條後附焦山瘞鶴銘考一篇蔓延及於石
刻於經義渺無所關核以詁經之古法殊乖
體例然雖傷冗碎究勝空疎明季說詩之家
往往簸弄聰明變聖經為小品晉獨言言徵
實固宜過而存之是亦所謂論其世矣乾隆
四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
