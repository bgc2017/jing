陸氏詩疏廣要卷上之上吳陸璣撰
釋草明毛晉廣要
參差荇菜
荇一名接余白莖葉紫赤色正圓徑寸餘浮在水上根
在水底與水深淺等大如釵股上青下白䰞其白莖以
苦酒浸之脆美可案酒(一作肥美)
爾雅云莕接余其葉苻郭注叢生水中葉圓在莖端
長短隨水深淺江東食之亦呼莕鄭注今水荇也蔓
鋪水上毛傳云后妃供荇菜以事宗廟埤雅曰參差
荇菜左右流之三相參為參兩相差為差參差言其
出之無類左右言其求之無方王文公曰菨餘詩雖
以比淑女然后妃所求皆同德者則菨餘惟后妃可
比焉其德行如此可以妾餘草矣若蘩蘋藻所謂餘
艸舊說藻華白荇華黃顔氏家訓云今荇菜是水悉
有之黃華似蓴是也爾雅翼云本草云鳧葵即莕菜也
别本注駮之云荇菜生水中葉似蓴莖澁根極長江
南人多食唐本云是猪蓴誤也猪蓴與絲蓴並一種
以春夏細長肥滑為絲蓴至冬短為猪蓴亦呼龜蓴
此與鳧葵殊不相似案荇菜今陂澤多有今人猶止
謂之荇菜非難識也葉亦卷漸開雖圓而稍羡不若
蓴之極圓也葉皆隨水高低平浮水上花則出水黃
色六出今宛陵中陂湖中彌覆頃畝日出照之如金
俗名金蓮子狀既似蓴又猪好食皆以小舟載取以
飼猪又可糞田或因是亦得猪蓴之名但非蓴菜耳
陸德明曰天官醢人陳四豆之實無荇菜者以商禮
詩詠時事故有之案風有采蘩采蘋又有采藻采苑
采芹之屬水草甚多而醢人所薦止于昌本苑芹深
蒲而已物之為菹蓋自有所宜餘或為芼羹之用豈
可四物之外便謂商禮耶顔之推云荇先儒解釋皆
云水草江南俗亦呼為蓴或呼為荇菜而河北俗人
多不識之博士皆以參差者是莧菜呼人莧為人荇
亦可笑矣詩緝云參差訓不齊今池州人稱荇為
莕公鬚蓋細荇亂生有若鬚然詩人之辭不苟矣
按詩人取興荇菜以其柔順芳潔可羞神明也還重
左右無方不流以興寤寐無時不求意况是時洽陽
渭涘尚未造舟親迎何得便說到后妃薦荇以供祭
祀埤雅直云后妃采荇諸侯夫人采蘩大夫妻采蘋
藻固有次第尤為可笑王文公借接余舊名以為妾
餘草近于戲矣
采采卷耳
卷耳一名枲耳一名胡枲一名苓耳葉青白色似胡荽
白華細莖蔓生可䰞為茹滑而少味四月中生子如婦
人耳中璫今或謂之耳璫草鄭康成謂是白胡荽幽州
人呼爵耳
爾雅云菤耳苓耳郭註廣雅云枲耳也亦云胡枲江
東呼為常枲或云苓耳形似鼠耳叢生如盤詩周南
云采采卷耳鄭註舊說蒼耳非也此即卷菜葉如錢
細蔓被地本草曰枲耳一名胡枲一名地葵一名葹
一名常思生安陸川谷及六安田野實熟時採埤雅
云爾雅曰菤耳苓耳廣雅曰即枲耳也幽州人謂之
爵耳或曰形似鼠耳故有耳之號或曰白華細莖子
如婦人耳璫故名荆楚記曰卷耳一名璫草亦云蒼
耳叢生如盤詩曰采采卷耳不盈頃筐嗟我懷人寘
彼周行言后妃持是器采是物而不滿焉則以志在
彼不在此也問者曰后妃貴矣今曰采卷耳何也曰
是詩也非是之謂也詩人借此以寫后妃之志耳故
曰說詩者不以文害辭不以詞害志以意逆志是為
得之爾雅翼云卷耳菜名也幽冀謂之襢菜雒下謂
之胡枲江東呼為常枲葉青白色似胡荽白華細莖
可䰞為茹滑而少味又謂之常&KR0736;菜傖人皆食之又
以其葉覆麴作黃衣崔寔四民月令曰伏後二十日
為麴至七月七日乾之覆以胡枲故古人采之卷耳
之詩后妃志欲輔佐君子求賢審官知臣下之勤勞
先儒多異說蓋采采卷耳職之賤者淮南子稱瞽師
庶女位賤尚葈權輕飛羽許叔重曰尚主也葈者葈
耳菜名也主是官者至微賤也瞽師庶女復賤于主
枲之官故曰權輕飛羽觀此則主枲之官位之微者
周禮顧不可考或成周以前周南之官有之其實如
蒼耳而蒼色上多刺好著人衣今人通謂之蒼耳其
一名葹離騷以譬小人所謂薋菉葹以盈室是也一
名羊負來博物志曰洛中有人入蜀胡枲著羊毛蜀
人種之曰羊負來也陶隠居乃云昔中國無此言從
外國逐羊毛中來據此物既稱胡枲必是胡物但國
風爾雅所載則其來已久而羊負來之名僅出後代
則此名恐自洛入蜀者得之
按本草云卷耳一名葹離騷云薋菉葹以盈室兮王
逸註曰葹枲耳也或又因爾雅卷施草謂即是葹郭
氏以為宿莽引離騷夕擥洲之宿莽句第宿莽遇
冬不死枲耳至秋早彫確是二物又按詩云卷耳爾
雅云蒼耳廣雅云枲耳皆以實得名第陸氏曰蔓生
郭氏云叢生必當以郭氏為正
采采芣苢
芣苢一名馬舄一名車前一名當道喜在牛跡中生故
曰車前當道也今藥中車前子是也幽州人謂之牛舌
草可䰞作茹大滑其子治婦人難産
爾雅云芣苢馬舄馬舄車前郭注云今車前草大葉長
穗好生道邊江東呼為蝦蟆衣邢疏云王肅引周書王
會云芣苢如李出扵西戎王基駁云王會所記雜物竒
獸皆四夷遠國各齎土地異物以為貢贄非周南婦人
所得采是芣苢為馬舃之草非西戎之木也埤雅云神
仙服食法曰車前之實雷之精也善療孕婦難産及令
人有子故詩序以為婦人樂有子也列子曰若䵷為鶉
得水為㡭得水土之際則為䵷蠙之衣生於陵屯則為
陵舃陵舃車前也故或謂之蝦蟆衣韓詩傳曰直曰車
前瞿曰芣苢盖生扵兩傍謂之瞿芣从艸从不苢从艸
从㠯婦人樂有子或不或㠯按艸最易生然他草所
在或無惟車前蒼耳所至有之故芣苢卷耳之詩正
言此二物本草云車前養肺強隂益精令人有子一
名當道一名牛遺一名勝舄生真定平澤丘陵阪道
中陶隠居云子性冷利仙經亦服餌之令人身輕不
老韓詩乃言芣苢是木似李食其實宜子孫謬矣圖
經云春初生苗葉布地如匙面累年者長及尺餘如
鼠尾花甚細青色微赤結實如葶藶赤黑色今人五
月採苗七月八月採實又云地衣地衣者車前實也
韓詩說云芣苢澤舄也臭惡之菜詩人傷其君子有
惡疾人道不通求已不得𤼵憤而作以事興芣苢雖
臭惡乎我猶採取而不已者以興君子雖有惡疾我
猶守而不離去也
按爾雅及圖經諸書芣苢與澤舄確是二種韓氏之
誤甚矣况既云是木似李又云澤舄何其自相背戾
耶
言刈其蔞
蔞蔞蒿也其葉似艾白色長數寸高丈餘好生水邊及
澤中正月根芽生旁莖正白生食之香而脆美其葉又
可蒸為茹
爾雅云購蔏蔞郭鄭俱云蔞蒿也生下田初出可啖
江東用羹魚埤雅云蔏蔞一名購莖高丈餘蒿屬其葉
似艾白色初生可啖江東采以羹魚管子曰葉下于
&KR2175;(音鬱)&KR2175;下于莧莧下于蒲蒲下于葦葦下于雚雚下
于蔞蔞下于荓荓下于蕭蕭下于薜薜下于萑萑下
于茅凡彼草物有十二衰爾雅翼云蔞蔞蒿說文曰可
以烹魚今古以為珍菜大招云吳酸蒿蔞不沾薄只
王逸曰蒿蘩草也蔞香草也蒿一作芼芼菜也言吳
人善為羹其菜若蔞味無沾薄言其調也又曰沾多
汁也薄無味也言吳人工調醎酸爚蒿蔞以為虀其
味不濃不薄適其美也蓋蔞多生于吳郭氏亦云江
東用羹魚則吳人猶能調和之如後世千里蓴羹未下
鹽䜴之比
于以采蘩
蘩皤蒿凡艾白色為皤蒿今白蒿春始生及秋香美可
生食又可蒸食一名由胡北海人謂之旁勃故大戴禮
夏小正傳云蘩由胡由胡旁勃也
爾雅曰蘩皤蒿郭氏鄭氏俱云白蒿又曰蘩莵蒵又
曰蘩由胡郭氏鄭氏俱云未詳疏云召南云于以采
蘩毛傳云蘩皤蒿也郭氏云白蒿然則皤猶白也本
草云白蒿唐本注云此蒿葉麤于青蒿從初生至枯
白于衆蒿欲似艾者所在有之又云葉似艾葉上有
白毛麤澁俗呼蓬蒿可以為葅故詩箋云以豆薦蘩
菹博雅云蘩母蒡葧也圖經曰白蒿蓬也生中山川
澤今所在有之爾雅所謂蘩皤蒿是也唐孟詵亦云
生挼酢食今人但食蔞蒿不復食此或疑此蒿即蔞
蒿而孟詵又别著蔞蒿條所說不同明是二物又今
階州以白蒿為茵蔯蒿苗葉亦相似然以入藥恐不
可用也埤雅云蒿青而高蘩白而繁爾雅曰蘩皤蒿一
曰由胡廣雅云由胡白蒿也北海謂之旁勃夏小正
曰蘩由胡由胡旁勃也詩曰于以采蘩于沼于沚蘩
所以祭也傳曰夫人執蘩菜以助祭神饗德與信不
求備焉七月之詩曰春日遲遲采蘩祁祁傳曰采蘩
所以生蠶也今復蠶種尚用蒿云仙經曰白蒿白兔
食之仙爾雅曰蘩莵蒵豈謂是歟爾雅翼云爾雅釋
草曰蘩之醜秋為蒿此大略之言也又曰蘩皤蒿此
指一物之言也故予以水草之蘩為莪而皤蒿則此
别說之皤蒿蓋今之白蒿也比青蒿而麤從初生至枯
白于衆蒿春始生及秋香美可生食又可蒸以為菹甚
益人故詩箋云以豆薦蘩菹然非水物故非召南所謂
也春初此蒿前諸草生云可以生蠶蓋所以繁育庶物
此物非惟生蠶又白兔食之而仙又駏驉亦食菴䕡
子而仙駏驉馬類兔食蘩駏驉食菴䕡物各有所宜
本草又稱茵蔯蒿白兔食之仙蓋茵蔯似青蒿而背
白故說者誤以白蒿說之其苗細經冬不死更因陳
根而生故名茵蔯凡蘩之醜艾可炙蓍可占蕭可燎
蔞莪蒿蘩通可茹啖論者别而論之
按左傳云澗溪沼沚之毛蘋蘩蕰藻之菜可薦于鬼
神可羞于王公必用水草者取其芳潔也據爾雅本
草蘩即白蒿羅氏何云非水物余生澤國習見水草
繁茂于陸地者不少然恒在洲渚滸涘間其根下滋
于水故生耳嘗有荷花挺出于曲沼芳隄之上者將
亦謂之陸草耶
言采其蕨
蕨虌也山菜也周秦曰蕨齊魯曰虌初生似蒜莖紫黑
色可食如葵
爾雅蕨虌郭云廣雅云紫綦非也初生無葉可食江
西謂之虌邢疏云可食之菜也舍人曰蕨一名虌鄭
云今蕨芽也所在山谷有之埤雅蕨狀如大雀拳足
又如其足之蹶也故謂之蕨俗云初生亦類鼈脚故
曰虌爾雅翼蕨生如小兒拳紫色而肥詩及爾雅說
文皆云蕨虌也郭氏曰江西謂之虌草木疏云周秦
曰蕨齊魯曰虌召南陟彼南山先蕨而後薇蕨薇蓋
賤者所食爾今野人今歲焚山則來歲蕨菜繁生其
舊生蕨之處蕨葉老硬敷披人誌之謂之蕨基通志
云蕨一名虌莽芽也四皓食之而夀夷齊食之而夭
此物不可生食又有一種大蕨亦可食謂之藄蕨爾
雅云藄月爾陳藏器云今永康道江居民多以醋淹
而食之山谷詩云蕨芽初長小兒拳酷似其狀
言采其薇
薇山菜也莖葉皆似小豆蔓生其味亦如小豆藿可作
羹亦可生食今官園種之以供宗廟祭祀
爾雅云薇垂水郭註生于水邊邢疏草生于水濱而
枝葉垂于水者曰薇鄭註薇菜生水邊埤雅爾雅曰
薇垂水好生水邊故曰垂水似藿菜之微者也微者
所食故詩以采薇言戍役之苦而草蟲序于蕨後爾
雅翼薇垂水言生于水邊而召南之詩陟南山以采
之故陸璣云山菜也又詩稱山有蕨薇而伯夷采薇
于首陽山其歌曰登彼西山兮采其薇矣其後說者
以為普天之下莫非王土食其土之所出即為之臣
于是不食而死通志云白薇曰白幕曰薇草曰春草
曰骨美又云薇生水旁葉如萍然詩云采薇者金櫻
芽也胡明仲云荆楚之間有草叢生脩條四時𤼵穎
春夏之交花亦繁麗條之腴者大如巨擘剝而食之
甘美野人呼為迷陽疑莊子所謂迷陽迷陽無傷吾
行即此名物疏云按本草薇有二種生平原川谷似
柳葉者白薇也生水旁葉似萍者薇也詩云陟山采
薇又云山有蕨薇則是山菜非爾雅所云垂水者也埤雅
混而一之誤矣然陸璣稱莖葉如小豆蔓生璣親見
官園所種所言必審復非似柳之白薇鄭漁仲謂是
金櫻芽不知何據朱子胡氏皆以為迷陽而一云味
苦一云甘美又自不同惟項安世以為今之野豌豆
蜀人謂之巢菜有合陸璣之疏
于以采蘋
蘋今水上浮萍是也其麤大者謂之蘋小者曰蓱季春
始生可糝蒸以為茹又可用苦酒淹以就酒
爾雅云萍蓱其大者蘋郭璞云水中浮萍江東謂之
薸邢昺云舍人曰萍一名蓱大者名蘋鄭樵云蓱浮
萍也今謂之薸其大者蘋即萍類而大者按萍屬不
可食此必蓴類葉亦圜浮水上如萍也本草云水萍
一名水花一名水白一名冰蘇唐本注水萍有三種
大者名蘋又有荇菜亦相似而葉圓小者水上浮萍
吳氏云水萍一名水廉陳藏器云蘋葉圓闊寸許葉
下有一點如水沫一名芣菜爾雅翼云蘋葉正四方
中折如十字根生水底葉敷水上不若小浮萍之無
根而漂浮也故韓詩云沈者曰蘋浮者曰薸薸音瓢即
小萍也蘋亦不沈但比萍則有根不浮游耳五月有
花白色故謂之白蘋吕氏春秋曰菜之美者崑崙之
蘋藻焉蘋之極大者則有實楚王渡江有物觸王舟
其大如斗而赤食之而甘孔子以童謠決之曰蘋實
也雖皆萍之類然實蘋也非無根者所能生也又天
問曰靡萍九衢言其枝葉分為衢道猶今言花五出
六出也靡萍九衢異方之物故特竒偉今浮萍三衢
蘋雖大四衢而已九衢而大于蘋則亦大蘋非特萍
也又本草稱水萍亦謂此物陶隠居云非今浮萍子
此三事皆得萍名而實蘋也故詳著之使覽者無惑
焉詩緝云蘋可茹萍不可茹郭氏以小萍為大蘋誤
名物疏云按周處風土記萍蘋芹菜之别名此說非
是芹别一物矣蘋又有水陸之異柳惲所謂汀洲采
白蘋者水生而似萍者也宋玉所謂起于青蘋之末
者陸生而似莎者也
按蘋可食萍不可食鄭樵疑之嚴粲駮之尚未詳析
其狀後人未免傳譌然陸疏云小者曰萍原未嘗相
溷埤雅釋蘋與藻互𤼵反多糢糊處又釋苹云無根
而浮常與水平故曰苹也江東謂之薸言無定性漂
流隨風而已周官萍氏掌水禁鄭氏云以不沈溺取
名蓋使之幾酒謹酒也月令季春榖雨之日萍始生
舊說萍善滋生一夜七子一曰萍浮于流水則不生
于止水則一夕生九子故謂之九子萍也世說楊花
入水為浮萍爾雅翼云水上小浮萍江東謂之薸高
誘曰蘋大萍水漂也字並同皆以漂蕩之漂音簞瓢
之瓢字似薻說者遂以相紊蓋非其類也說文云萍
無根浮水而生但有小鬚垂水中而已楚辭曰竊傷
兮浮萍無根然淮南子云萍植根于水木植根于地
蓋萍以水為地垂根于中則所垂者乃是根今或反
根于上為日所㬥即死是與失土同也二家釋萍極
其詳明又與蘋有别但俱謂食野之苹即此物恐未
必然名物疏云蘋有水陸之異甚確但陸生者亦不
可茹鄭氏意蘋為蓴類亦非
于以采藻
藻水草也生水底有二種其一種葉如雞蘇莖大如箸
長四五尺其一種莖大如釵股葉如蓬蒿謂之聚藻扶
風人謂之藻聚為𤼵聲也此二藻皆可食䰞熟挼去腥
氣米麫糝蒸為茹嘉美揚州饑荒可以當榖食也饑時
蒸而食之
爾雅云莙牛薻郭云似薻葉大江東呼為馬薻邢云
以此草好聚生故言蕰藻鄭云水藻之類而葉差大
生水底博雅云夌菜藻也(風俗通云殿堂宫室象東井形刻作荷菱水草以厭)
(火)埤雅云藻水草之有文者出乎水下而不能出水
之上其字从澡言自潔如澡也又云藻萍類似槐葉
而連生生道旁淺水中與萍雜至秋則紫俗謂之馬
薸亦呼紫薸故曰于以采藻于彼行潦而傳云聚藻
也爾雅翼藻生水底横陳于水若自澡濯然流水之
中隨波衍漾莖葉條暢尤為可喜故采藻于行潦也
有二種其一種葉如雞蘇莖大如箸長五六尺其一
種莖大如釵股葉如蓬蒿謂之聚藻横被水下有自
然之文故古者象服有藻火之屬(藻取其潔)又畫于梲以
為飾亦以厭火(山節藻梲雖取其文亦以禳火今屋上覆橑謂之藻井亦曰綺井又曰覆)
(海又曰罳項)今鳧雁屬亦樂于藻故曰鳧藻楚辭曰鳧雁
皆唼夫梁藻是也
按陸氏云藻出乎水下而不能出水之上羅氏亦云
横被水下則藻非浮者了然矣或因韓氏云浮者為
薸誤刻作藻遂謂藻亦出乎水上謬甚埤雅引吕覽
云菜之美者崑崙之蘋藻又引淮南子云容華生蔈
蔈生萍藻萍藻生浮草遂疑蘋即所謂藻又云非蒲
藻之藻又云萍藻之藻浮蒲藻之藻沈總惑于浮沈
之說遂誤認蘋藻為一物耳詩攷作于以采薻
白茅包之
白茅包之茅之白者古用包褁禮物以充祭祀縮酒用
爾雅云藗牡茅郭鄭俱云白茅屬(藗音速)邢云茅之不
實者也一名藗一名牡茅周易云拔茅茹以其彙征
吉埤雅云茅之為物拔其根而牽茹者君子以類出
處之象又云藉用白茅无咎象曰藉用白茅柔在下
也孔子曰茅之為物薄而用可重也禹貢云荆州厥
貢苞匭菁茅吳錄地理志曰桂陽郴縣有青茅可染
零陵泉陵有香茅古貢之縮酒合璧事類云茅叢生
荒野間野人刈以覆屋江淮間生者一莖三脊曰菁
茅
匏有苦葉
匏葉少時可為羹又可淹䰞極美揚州人恒食之至八
月葉即苦故曰匏有苦葉
郊特牲曰器用陶匏以象天地之性陶匏蓋取其質
說文曰匏瓠也从包从夸聲包取其可包蔵物也博
雅匏瓠也埤雅長而瘦上曰瓠短頸大腹曰匏傳曰
匏謂之瓠誤矣蓋匏苦瓠甘復有長短之殊定非一
物也鶡冠子曰中流失舡一壺千金壺即匏也其性
浮得之可以免沈溺故當失船之時其直千金也此
亦如天竺涉水帶浮囊之類爾雅翼河汾之寳有曲
沃之懸匏焉良工取以為笙崔豹古今註曰匏瓠也
壺盧匏之無柄者也瓠有柄曰懸瓠可為笙曲沃者
尤善秋乃可用用則漆其裏匏在八音之一通典曰
今之笙竽以木代匏而漆殊愈于匏荆梁之南尚存
古制南蠻笙則是匏其聲甚劣則後世笙竽不復用
匏矣匏既為樂器又以為飲器詩酌之用匏孔子稱
繫而不食者良以待其堅而為用故也近世洪氏說
以為天之匏瓜星天官星占曰匏瓜一名天雞在河
鼓東匏瓜繫而不食猶南箕不可以簸揚北斗不可
以挹酒漿也按楚辭王褒九懷稱援瓟瓜兮接糧曹
植洛神賦曰歎匏瓜之無匹兮詠牽牛之獨處阮瑀
止慾賦曰傷匏瓜之無偶悲織女之獨勤則古稱匏
瓜皆謂星爾詩緝云匏經霜其葉枯落然後乾之腰
以渡水名物疏云按廣雅說文古今註通云匏瓠也
惟陸農師云長而瘦上曰瓠短頸大腹曰匏其兩形
之别出于農師創見考諸書惟瓠甘匏苦為可明耳
然本草有苦瓠唐本註謂之苦瓠&KR1365;復非瓠中之苦
者瓠中之苦者疑是匏矣陸疏似以甘瓠為匏非也
蓋瓠為總名甘者可食嘉魚稱甘瓠纍之是也苦者
佩以渡水此詩匏有苦葉是也入藥者名苦瓠&KR1365;夏
末始實秋中方熟取以為器經霜乃堪無柄者名壺
盧七月稱八月斷壺是也有柄者懸瓠潘岳云河汾
之寳是也小者名瓢食之勝瓠陶貞白所言是也細
腰者名蒲盧淮南子云百人抗浮是也
采葑采菲
葑蔓菁一作蕪青幽州人或謂之芥菲似葍莖麤葉厚
而長有毛三月中蒸䰞為茹甘美可作羹幽州人謂之
芴爾雅又謂之蒠菜今河内人謂之宿菜
葑爾雅云須葑蓯(郭云未詳鄭云菰葑也積舊茭頭而成封者)又云須薞
蕪(郭云似羊蹄葉細味酢可食鄭云一名葑即蔓菁也)邢疏云案詩谷風云采
葑采菲毛傳云葑須也先儒即以須葑蓯當之孫炎
云須一名葑蓯今郭註上葑蓯云未詳註此云薞蕪
似羊蹄葉細味酢可食則郭意以毛云葑須者謂此
薞蕪也坊記註云葑蔓菁也陳宋之間謂之葑方言
云蘴蕘蕪菁也陳楚謂之蘴齊魯謂之蕘關西謂之
蕪菁趙魏之郊謂之大芥蘴與葑字雖異音實同則
葑也須也蕪菁也蔓菁也薞蕪也蕘也芥也七者一
物也本草云蕪菁味苦圖經云蕪菁四時仍有春食
苗夏食心亦謂之薹子秋食莖冬食根河朔尤多種
可備饑歲常食之通中益氣令人肥健南人取北種
種之初年相類至二三歲則變為菘矣埤雅菘性陵
冬不彫四時常見有松之操故其字會意而本草以
為交耐霜雪也舊說以菘菜北種初年半為蕪菁二
年菘種都絶蕪菁南種亦然蓋菘之不生北土猶橘
柚之變于淮北矣蕪菁似菘而小有臺一名葑一名
須爾雅須薞蕪也今俗謂之臺菜其紫華者謂之蘆
菔一名萊菔所謂温菘是也萊菔言來麰之所服也
爾雅翼云蔓菁南北通有之北土種之尤多菜中之
最有益者塞北并汾河朔間燒食其根呼為蕪根猶
是蕪菁之號昔漢桓帝永興中令災傷郡國皆種蔓
菁以助民食劉備歸曹公公使覘之閉門將人種蔓
菁而諸葛亮所止令軍士獨種蔓菁者取其纔出甲
可生啖一也葉舒可䰞食二也久居則隨以滋長三
也棄不令惜四也回則易尋而采之五也冬有根可
劚而食六也三蜀江陵之人今呼為諸葛菜蔓菁根
葉及子乃是菘類與蘆菔全别陶隠居言其子與蘆
菔相似兼言小葷故說者疑江表不産注失其真耳
有人將菘菜北種初一年半為蕪菁二年菘種都絶
將蕪菁子南種亦二年都變其子亦隨色變大率菘
子黑蔓菁子紫赤大小相似蘆菔子黃赤而大又不
圓也亦梗長葉瘦高者為菘葉闊厚短者為蕪菁詩
緝云江南有菘江北有蔓菁相似而異周禮醢人菁
菹鹿臡註菁蔓菁也急就章曰老菁蘘荷冬日藏按
禹貢荆州包匭菁茅孔子曰菁以為菹吕氏春秋亦
曰菜之美者具區之菁則菁之見貴舊矣然說者或
以菁茅為茅之名而言老菁冬藏者為韭花云今蔓
菁園中無蜘蛛是其所畏也南都賦秋韭冬菁註曰
韭其華謂之菁
菲爾雅云菲芴(郭鄭俱云即土瓜也)又云菲蒠菜(郭云菲草生下濕地似蕪)
(菁華紫赤色可食鄭云蒠菜即遂菜也)邢疏云菲一名芴郭云土瓜也
孫炎曰葍類也詩谷風云采葑采菲陸璣云菲似葍
莖麤葉厚而長有毛三月中蒸䰞為茹甘美可作羹
幽州人謂之芴爾雅又謂之蒠菜今河内人謂之宿
菜案今爾雅菲芴與蒠菜異郭註似是别草如陸之
言又是一物某氏註爾雅二處皆引谷風詩即菲也
芴也蒠菜也土瓜也宿菜也五者一物其狀似葍而
非葍故云葍類也
按爾雅疏云葑也須也蕪菁也蔓菁也薞蕪也蕘也
芥也七者一物也考爾雅又云葑蓯方言又云蘴圖
經云薹子共得十名至若河朔呼為蕪根塞北呼為
九英蜀呼為諸葛菜隨俗異名不可勝記但菘與蔓
菁南北互變實是一種蘆菔確是二物不知子雲何
以云然
誰謂荼苦
荼苦菜生山田及澤中得霜甜脆而美所謂堇荼如飴
内則云濡豚包苦用苦菜是也
爾雅云荼苦菜郭註云詩曰誰謂荼苦苦菜可食鄭
註云生山谷味苦今人呼苦益邢疏云此味苦可食
之菜一名荼一名苦菜本草一名荼草一名選一名游冬案
易緯通卦騐玄圖云苦草生于寒秋經冬歴春乃成
月令孟夏苦菜秀是也葉似苦苣而細斷之有白汁
花黃似菊堪食但苦耳博雅云游冬苦菜也埤雅云
荼苦菜此草凌冬不彫故一名游冬時訓解云小滿
之日苦菜秀苦菜不秀賢人潛伏儀禮云鉶芼羊苦蜀
本圖經云春花夏實至秋復生花而不實經冬不彫
衍義云苦菜四方皆有在北道則冬方凋敝在南方
則冬夏常青葉如苦苣更狹其綠色差淡味苦花與
野菊似春夏秋皆旋開花詩緝云經有三荼一曰苦
菜二曰委葉三曰英荼此詩誰謂荼苦及唐采苓云采
苦采苦緜堇荼如飴之荼皆苦菜也良耜以薅荼蓼
之荼委葉也鄭出其東門有女如荼英荼也鴟鴞予
所捋荼傳云&KR0841;苕疏云薍之秀穗亦英荼之類
按朱傳云蓼屬謂此荼與良耜以薅荼蓼之荼同似
不可從嚴華谷辨之甚詳但以捋荼為英荼之類恐
未必然
言采其蝱
蝱今藥草貝母也其葉如栝樓而細小其子在根下如
芋子正白四方連累相著有分解也
爾雅莔(音萌)貝母註云根如小貝圓而白華葉似韭疏
云藥草貝母一名莔今常用之藥出近道形似聚貝
子故云貝母本草云一名空草一名藥實一名苦花
一名商草一名勤母能散人心胷鬱結之氣殊有功
詩云言采其蝱是也圖經云根有瓣子黃白色二月
生莖細青色葉亦青似蕎麥葉隨苗出七月開花碧
綠色形如鼔子花八月採根晒乾又云四月蒜熟時
採之良
菉竹猗猗
有草似竹高五六尺淇水側人謂之菉竹也菉竹一草
名其莖葉似竹青綠色高數尺今淇澳傍生此人謂此
為綠竹淇澳二水名
菉爾雅云菉王芻郭云菉蓐也今呼鴟脚莎某氏云
鹿蓐也鄭云藎草亦名菉蓐本草唐注云藎草葉似
竹而細薄莖亦圓小生平澤溪澗之側荆襄人䰞以
染黃色極鮮好洗瘡有效爾雅所謂王芻爾雅翼云
說文曰菉王芻也引詩曰菉竹猗猗則綠與菉同本
草名藎草俗亦呼淡竹葉所謂終朝采綠不盈一匊
者上林賦稱香草云揜以綠蕙被以江蘺張揖亦以
綠為王芻衛風引以為首蓋必嘉草也而離騷云薋
菉葹以盈室兮判獨離而不服以三者皆惡草與衛
風相反詩騷所取各有義耳
竹爾雅云竹萹蓄郭註似小藜赤莖節好生道傍可
食又殺蟲李巡曰一物二名也孫炎某氏引詩衛風
云菉竹猗猗案陶隠居本草註云處處有布地而生
節間白華葉細綠人謂之萹竹䰞汁與小兒飲療蚘
蟲鄭注即萹竹也韓詩綠&KR1512;猗猗&KR1512;萹筑也陸德明
曰&KR1512;萹竹也石經同萹竹亦作扁竹蜀本草云葉如
竹莖有節細如釵股生下濕地圖經云春中布地生
道旁苗似瞿麥葉細綠如竹赤莖如釵股節間花出
甚細微青黃色根如蒿根爾雅翼云九章曰擥大薄
之芳&KR0581;兮搴長洲之宿莽惜吾不及古之上兮吾誰
與玩此芳草解萹蓄與雜菜兮備以為交佩王逸曰
言已解折萹蓄雜以香菜合而佩之脩飾彌盛也然
萹蓄雜菜皆非芳草逸義非是蓋言解去萹蓄與雜
菜而佩芳&KR0581;宿莽為交佩爾然則竹又惡物與衛風
相反耶又云萹蓄既似竹則宜謂之竹爾按璣所說
則又合綠與竹為一草未知其審然古今說者皆言
淇水旁自生竹箭故古人言伐竹淇衛又曰淇衛之
箭如此多矣蓋淇水宜竹箭自古已然然說文引詩
作菉竹韓詩作綠&KR1512;菉既非色而&KR1512;又非竹不可合
為綠色之竹箭故析而解之云菉王芻&KR1512;萹筑也然
則淇澳自出竹箭不妨兼有菉竹二草耶
綠竹朱傳云綠色也淇上多竹漢世猶然所謂淇園
之竹是也竹譜云淇園衛地殷紂竹箭園也淮南子
曰烏號之弓貫淇衛之箭毛詩云綠竹猗猗是也又
云植物之中有物曰竹不剛不柔非草非木或茂沙
水或挺巖陸又云竹之别類六十有一又云竹六十
年一易根輒結實而枯死其實落地復生六年遂成
疃埤雅云竹物之有筋節者也故蒼史制字筋節皆
從竹爾雅曰東南之美者有會稽之竹箭焉今竹性
亦喜東南引生故古之種法云劚取東南引根于園
角西北種之久之自當滿園語曰西家種竹東家治
地言其滋引而生來也易曰方以類聚竹引東南則
以卦推之巽為竹矣震東方也故震為蒼筤竹而已
蒼筤幼竹也傳曰淇衛箘簬又曰淇衛之箭又曰下
淇園之竹以為楗伐淇園之竹以為矢蓋淇之産竹
土地所宜故風人以此美武公之德也詩云瞻彼淇
澳綠竹猗猗瞻彼淇澳綠竹青青竹之初生其色綠
長則綠轉而青矣卒章又曰如簀言盛也則又明其
為竹矣說文竹冬生草也圓質虛中深根勁節其種
大小不一字從倒艸竹艸也而冬不死故從倒艸
按綠一作菉王芻也竹一作&KR1512;萹蓄也毛韓說皆同
而竹譜朱傳皆以為即漢書淇園之竹酈道元云淇
川無竹惟王芻萹草不異毛興劉執中云淇水之旁
至今多美竹豈淇園之竹在後魏無復遺種而至宋
更滋茂乎然據兩漢書淇澳有竹據水經注有王芻
萹草毛韓朱三家各自可通陸璣又以綠竹為一草
名古今並無從其說者今木賊艸醫方通用木工以
治器但無華葉寸寸有節與陸說有葉者稍殊未知
即一物否也爾雅釋簜莽等在草中然實非草類王
元美所云竹于草木如魚于鳥獸是也其類至多山
海經帝俊竹共谷竹鉤端竹尋竹禮斗威儀&KR2312;竹吳
越春秋晉竹述異記斑竹孤竹孝竹吕覽嶰谷竹南
都賦籦籠䈽篾篠簳箛箠吳都賦篔簹林箊桂箭射
筒柚梧篻簩竹譜單名者&KR2035;篁棘單苦甘弓筋笻䈏
&KR1696;□蓋狗蘆篃之屬雙名者蘇麻般腸百葉雞脛篲
篠之屬廣志有雲母㰚&KR1217;漢利之屬酉陽雜俎有䈄
&KR2221;之屬筍譜至八十五種竹筍及諸方志有疎節人
面緜貓叢澁碧玉電斑之屬難以具載然多出交廣
荒外非詩人所盡見也竹田曰篁竹胎曰筍竹膚曰
笢竹皮曰筠竹裏曰笨竹枚曰箇竹約曰節剖竹未
去節曰䉃竹死曰䈙竹有雌雄雄者多筍五月十三
日謂之竹醉日栽竹多茂盛其性惡寒好温故曰九
河鮮育五嶺實繁然處處有之不似萹蓄但盛于淇
川也上文皆馮嗣宗辨證可謂詳明博雅矣但遍搜
陸疏刻本並未載木賊惟馮本多其草澁礪可以洗
攪笏及盤枕利于刀錯俗呼為木賊數語因多木賊
草一辨然木賊産于秦隴間不聞産于淇衛未知昔
人何以云然
芄蘭之支
芄蘭一名蘿摩幽州人謂之雀瓢蔓生葉青綠色而厚
斷之有白汁䰞為茹滑美其子長數寸似瓠子
爾雅云雚芄蘭邢氏云雚一名是芄蘭郭云雚芄蔓
生斷之有白汁可啖案如此註則以雚芄一名蘭或
傳寫誤芄衍字詩衛風云芄蘭之支鄭氏云即蘿摩
菜蔓生斷之有白汁可啖箋云芄蘭柔弱恒蔓于地
有所依緣則起沈括曰芄蘭之支支莢也芄蘭生莢
支出于葉間垂之如觿狀其葉如佩韘之狀
按說文說苑石經俱作芄蘭之枝許慎云枝木别生
枝條也
中谷有蓷
蓷似&KR0841;方莖白華華生節間舊說及魏博士濟隂周元
明皆云菴䕡是也韓詩及三蒼說苑云蓷益母也故曾
子見益母而感按本草云茺蔚一名益母故劉歆曰蓷
臭穢即茺蔚也
爾雅云&KR0841;蓷郭璞曰今茺蔚也葉似荏方莖白華華
生節間廣雅云又名益母本草經云茺蔚子一名益
母一名益明一名大札一名貞蔚生海濱池澤圖經
云今園圃及田野見者極多形色皆如郭說而苗葉
上節節生花實似鷄冠子黑色莖作四方稜衍義云
茺蔚子葉至初春亦可䰞作菜食凌冬不凋悴陳藏
器云此草田野間人呼為鬱臭草外臺秘要云益母
草一名負澹子一名夏枯草三月採治産婦諸疾神
妙故曰益母埤雅曰茺蔚一名蔚臭一名蓷詩曰中
谷有蓷暵其乾矣旱乾曰暵蓷者能暵之草今曰暵
其乾矣則非一日之亢也故序以為凶年饑饉室家
相棄李巡曰臭穢草也傳云蓷鵻也名物疏云毛傳
云蓷鵻大車傳云菼鵻考本草諸書茺蔚子並無鵻
名豈毛以蓷為菼乎毛又云陸草生谷中傷于水據
本草茺蔚正生海濱池澤非陸草也魏博士等以為
菴䕡本草菴䕡生雍州川谷及上黨道邊春生苗葉
如艾蒿高三二尺七月開花八月結實亦無蓷名不
知古人何以云爾
按蓷鵻菴䕡異種名物疏辨之甚核余意毛傳之誤
爾雅&KR0841;字誤之也(但据說文从艸从佳朱惟切草屬即此爾雅萑蓷也从卝上又加卄)
(者即八月萑葦之萑也从&KR3017;从隹者胡官切鴟屬也首既不同因有三音今从俗混作一字)朱注
亦云鵻也又云葉似&KR0841;不惟傳訛且兩岐矣至如夏
枯草一名鬱臭因入夏即枯故名别是一種經中所
不載陳藏器及外臺秘要混以為蓷獨不見蓷草夏
間始著花何云枯耶但花有紫白二種陳藏器以白
花者為是孫&KR0736;邈以紫花者為是李時珍又云二色
皆是白花者主氣分紫花者主血分如牡丹芍藥有
紅白之類
隰有游龍
游龍一名馬蓼葉麤大而赤白色生水澤中高丈餘
爾雅云紅蘢古其大者蘬郭註俗呼紅草為蘢鼓語
轉耳毛云蘢紅草也鄭註亦云紅草也似蓼而高大
多毛故謂之馬蓼本草經云葒草一名鴻䕵如馬蓼
而大生水旁五月採實陶隠居云此類極多今生下
濕地極似馬蓼甚長大圖經云葒草即水紅下濕地
皆有之葉大赤白色高丈餘詩隰有游龍是也陸璣
云一名馬蓼本經云似馬蓼而大若然馬蓼自是一
種埤雅蘢紅草也一名馬蓼莖大而赤生水澤中高
丈餘詩曰隰有游龍游縱也以縱故謂之龍爾雅翼
龍紅草也一名馬蓼葉大而赤白色生水澤中高丈
餘今人猶謂之水紅草而爾雅又謂之蘢古鄭詩隰
有游龍云游龍者言枝葉放縱也
按本草衍義云水蓼與水紅相似則龍非蓼可知但
諸書未有詳其花色者惟陸佃釋蓼云又一種木蓼
一名天蓼蔓生葉如柘花黃白子皮青滑其最大者
名蘢已見别章蓋指此管子五位曰其山之淺有龍
與卉按五位之土上土也龍始生焉或不若諸蓼之
下濕皆有歟
茹藘在阪
茹藘茅蒐蒨草也一名地血齊人謂之茜徐州人謂之
牛蔓今圃人或作畦種蒔故貨殖傳云巵茜千石亦比
千乘之家
爾雅云茹藘茅蒐郭鄭俱云今之蒨也可以染絳本
草茜根可以染絳一名地血一名茅蒐一名蒨蜀本
圖經云染緋草葉似棗葉頭尖下闊莖葉俱澁四五
葉對生節間蔓延草木上根紫赤色今所在有八月
採根陳藏器云周禮庶氏掌除蠱毒以嘉草攻之嘉
草蘘荷與茜主蠱為最爾雅翼云說文曰茹藘人血
所生故一名地血茅蒐染韋一入為韎詩曰韎韐有
奭左傳韎韋之跗注是也其女子之染則毛氏云茹
藘茅蒐之染女服也鄭箋云茅蒐染巾也則縞衣茹
藘為婦人服矣齊人謂之蒨蒨或作茜漢書千畝巵
茜其人與千戶侯等是也今人染蒨者乃假蘇方木
非古所用
方秉蕳兮
蕳即蘭香草也春秋傳曰刈蘭而卒楚辭云紉秋蘭以
為佩孔子曰蘭當為王者香草皆是也其莖葉似藥草
澤蘭但廣而長節節中赤高四五尺漢諸池苑及許昌
宫中皆種之可著粉中故天子賜諸侯茝蘭藏衣著書
中辟白魚
埤雅蘭香草也而文闌艸為蘭蘭闌不祥故古者為
防刈之也一名蕳有蒲與蕳蓋蘭以闌之蕳以閒之
其義一也傳曰德芬芳者佩蘭古之佩者各象其德
楚辭所謂紉秋蘭以為佩是也疏云藏之書中辟白
魚故古有蘭省芸閣芸亦辟蠧詩曰溱與洧方渙渙
兮士與女方秉蕳兮言鄭人會于溱洧兩水之上秉
蕳以自祓除其風俗之舊也及其甚也淫風大行過
時而不反來者日益以衆序所謂莫之能救者也淮
南子曰男子樹蘭美而不芳說者以為蘭女類也故
男子樹之不芳夫草木之性蘭宜女子樹之本草經
云蘭草主殺蟲毒辟不祥久服輕身不老一名水香
生大吳池澤澤蘭生汝南諸大澤旁圖經云澤蘭與
蘭草相類但蘭草生水旁葉光潤根小紫五六月盛
澤蘭生水澤中及下濕地葉尖微有毛不光潤方莖
紫節七八月初採微辛此為異耳爾雅翼蕳今之蘭
草都梁香也盛弘之荆州記曰都梁縣有山山下有
水清淺其中生蘭草因名都梁因山為號其物可殺
蟲毒除不祥故鄭人方春之月於溱洧之上女士相
與秉蕳而祓除因以淫泆韓詩云今三月桃花水下
以招魂續魄祓除氛穢又周禮女巫歲時祓除舋浴
鄭氏云今三月上已水上之類舋浴以香藥薰草沐
浴然則用蕳可知矣陸氏所說皆是惟引以解左傳
楚辭之蘭為非矣又云蘭是香草之最而古今沿習
但以蘭草當之陸璣解溱洧所秉之蕳以為蘭耶劉
次莊說樂府又引離騷秋蘭兮青青綠葉兮紫莖以
為沅澧所生花在春則黃在秋則紫春黃不若秋
紫之芳馥二家之說皆是蘭草一名都梁香一名
水香以之解秉蕳可也何關古之所謂蘭乎予生江
南所見甚熟蘭之葉如莎首春則茁其芽長五六寸
其杪作一花花甚芳香大抵生深林之中微風過之
其香藹然達于外故曰芝蘭生于深林不以無人而
不芳故稱幽蘭與蕙甚相類其一幹一花而香有餘
者蘭一幹五六花而香不足者蕙今野人謂蘭為幽
蘭蕙為蕙蘭其名不變于古然江南蘭只在春芳荆
楚及閩中者秋復再芳故有春蘭秋蘭至其綠葉紫
莖則如今所見大抵林愈深而莖愈紫耳近世惟黃
太史豫章人說蕙蘭合此餘皆蘭草蘭草生水傍非
深林之物又稱紫莖而解以紫花皆非其理矣左傳
鄭文公妾名燕姞夢天與蘭且曰蘭有國香人服媚
之文公遂與之蘭而御之生子穆公名蘭内則曰婦
或賜之茝蘭則受而獻諸舅姑此蘭女事故一名女
蘭夏小正云五月畜蘭為沐浴也陳藏器云蘭草婦
人和油澤頭故曰澤蘭(凡蘭皆有一滴露珠在花蕊間謂之蘭膏不啻沆瀣李長)
(吉云幽蘭露如啼眼無物結同心烟花不堪剪)
按孔子云蘭為王者香草江南人以蘭為香祖又云
蘭無偶稱為第一香但爾雅獨不載不解何故蘭之
種甚多如竹蘭石蘭伊蘭崇蘭風蘭鳳尾蘭玉柱蘭
珍珠蘭之類不可枚舉凡吳越閩粤荆楚間皆有之
或産于幽谷或産于深溪無論土人莫辨其品類即
陶隠居鄭漁仲輩亦未免指鹿為馬矣羅氏以陸氏
誤引左傳楚詞辨之似得其實第毛氏及張揖諸家
俱云蕳蘭也羅氏以為蘭草未知確否或又詳辨澤
蘭與蕳是二物闢陸氏之誤且陸氏云似澤蘭何嘗
認為一種觀埤雅蘭以闌之蕳以閒之二語深得古
人祓除之意當年鄭俗淫蕩焉知不因燕姞一夢士
女爭相秉蕳耶王氏詩攷異字異義作方秉菅兮
不知何解
贈之以勺藥
芍藥今藥草芍藥無香氣非是也司馬相如賦云芍藥
之和揚雄賦曰甘甜之和芍藥之美七十食之
廣雅云攣夷芍藥也本草云一名白木一名餘容一
名犁食一名解倉一名鋋生中岳川谷及丘陵圖經
云春生紅芽作叢莖上三枝五葉似牡丹而狹長高
一二尺夏開花有紅白紫數種子似牡丹而小秋時
採根根亦有赤白二色古今註曰芍藥有二種有草
芍藥木芍藥木者花大而色深俗呼為牡丹非也又
牛亨問曰將離别相贈以芍藥者何答曰芍藥一名
可離故相贈猶相招召贈以文無文無一名當歸也
欲忘人之憂則贈以丹棘丹棘一名忘&KR0736;使人忘憂
也欲蠲人之忿則贈以青裳青裳一名歡合則忘忿
也山海經條谷之草多芍藥洞庭之上多芍藥埤雅
芍藥榮于仲春華于孟夏傳曰驚蟄之節後二十有
五日芍藥榮是也花有至千葉者俗呼小牡丹今羣芳中
牡丹品第一芍藥第二故世謂牡丹為華王芍藥為
華相又或以為華王之副也爾雅翼芍藥華之盛者
當春莫祓除之時故鄭之士女取以相贈其根以和
五臟制食毒古有芍藥之醬合蘭桂五味以助諸食
因呼五味之和為芍藥七𤼵曰芍藥之醬子虛賦曰
芍藥之和具而後御之服虔文潁伏儼輩解芍藥稱
具美也或以為芍藥調食或以為五味之和或以為
以蘭桂調食雖各得彷彿然未究名實之所起至韋
昭又訓其讀勺丁削切藥旅酌切則并沒此物之名
實矣今人食馬肝馬腸者猶合芍藥而䰞之古之遺
法也毛萇云香草陸璣云今藥草芍藥無香氣非是
也孔穎達曰未審今何草蓋醫方但用其根陸不識
其華故云無香氣孔又云何草今芍藥人家庭戶種
之翫其芳無不識者何云何草
按韓詩云芍藥離草也言將離别贈此草也不過就
溱洧說詩耳未必如蘐草為忘憂之說也終未悉為
何草或云古人以牡丹為木芍藥此即牡丹誤矣牡
丹之名經傳不載唯本草入草部中品六一居士牡
丹記云自唐則天已後始盛于洛陽其先不過丹延
已西及褒斜道中與荆棘並多土人以為薪耳未聞
其為鄭産也羅氏雅翼極與陸疏相合不知爾雅何
故不載張揖以為攣夷亦未詳何義
言采其莫
莫莖大如箸赤節節一葉似柳葉厚而長有毛刺今人
繅以取繭緒其味酢而滑始生可以為羹又可生食五
方通謂之酸迷冀州人謂之乾絳河汾之間謂之莫
埤雅云河汾之間謂之莫其子如楮實而紅冀人謂
之乾絳蓋以此也今吳越之俗呼為茂子汾沮洳之
詩一章曰言采其莫二章曰言采其桑言其君儉以
能勤始于侵繅事而采莫終于侵蠶事而采桑也
言采其藚
藚今澤蕮也其葉如車前草大其味亦相似徐州廣陵
人食之
爾雅藚牛脣郭註云毛詩傳曰水蕮也如藚斷寸寸
有節拔之可復邢疏云李巡曰别二名郭云如續斷
璣以為今澤蕮也郭氏所不取鄭註云狀似麻黃亦
謂之續斷其節拔可復續生沙陂
按陸氏因毛傳水蕮誤為澤蕮李巡已非之鄭氏因
郭註如藚斷直指為續斷愈失其真矣又按爾雅云
蕍蕮註云今澤蕮疏云即本草澤瀉也本草云澤瀉一
名水瀉一名及瀉一名芒芋一名鵠瀉並無藚與水蕮
之名又按本草云續斷一名龍頭一名屬折一名接骨
一名南草一名槐生亦無藚與水蕮之名至其莖葉花
實之各異圖經已詳之
蘝蔓于野
蘝似栝樓葉盛而細其子正黑如燕薁不可食也幽州人
謂之烏服其莖葉䰞以哺牛除熱
按本草蘝有赤白黑三種疑此是黑蘝也圖經云蔓
生莖端五葉花青白色俗呼為五葉苺葉有五椏子
黑一名烏蘝草即烏蘝苺是也又云二月生苗多在
林中作蔓蜀本註云或生人家籬牆間俗呼為籠草
蒹葭蒼蒼
蒹水草也堅實牛食之令牛肥強青徐州人謂之蒹兖
州遼東通語也葭一名蘆菼一名薍薍或謂之荻至秋
堅成則謂之&KR0841;其初生三月中其心挺出其下本大如
箸上銳而細揚州人謂之馬尾以今語騐之則蘆薍别
草也
按蒹葭二物相類而異種者也蒹小而中實凡曰&KR0841;
曰藡曰菼曰鵻曰薍曰薕曰荻曰烏蓲一物九名皆蒹
也葭大而中空凡曰葦曰蘆曰華曰䒒曰馬尾一物
六名皆葭也蓋因其萌也同時其秀也同時其堅成也
亦同時又同産河洲江渚間故詩人往往並詠如葭
菼揭揭八月&KR0841;葦及此篇三詠蒹葭是也陸疏原云
蘆薍别草但李巡認為一草朱子河廣注云葦蒹葭
之屬毛公大車傳云菼蘆之始生偶爾相混後人遂
不能分别耳因分疏于右以俟讀者採擇焉
蒹爾雅釋草云蒹薕(郭注云高數尺江東呼為薕鄭注云荻也蘆屬而小可為)
(箔)菼薍(郭鄭俱云似葦而小實中江東呼為烏蓲)又釋言云菼鵻也菼薍
也(郭注云菼草色洳鵻在青白之間)廣雅云藡&KR0841;也埤雅云萑即今
之荻一名蒹蒹萑之未秀者也一名薕高數尺今人
以為簾箔因此為名至秋堅成謂之萑說文曰萑之
初生一曰薍一曰鵻夏小正云&KR0841;未秀為菼大車曰
毳衣如菼說文曰&KR2270;騅帛也引此毳衣如菼蓋青者
如菼故謂之&KR2270;一曰菼玄色字說曰菼中赤始生未
黑黑已而赤故謂之菼其根旁行牽揉盤互其形無
辨矣而又強焉故謂之薍薍之始生常以無辨惟其
強焉乃能為亂又鴟鴞云予所捋荼傳曰荼萑苕今
女匠亦以萑荼絮巢其色白故傳曰望而視之欲其
荼白也
葭爾雅釋草云葭蘆(郭注云葦也)葭華(郭云即今蘆也鄭云亦謂蘆花)葦
醜䒒(郭云其類皆有䒒秀邢云葦即蘆之成者)埤雅云葦即今之蘆一名
葭葭葦之未秀者也一名華夏小正云葦未秀為蘆
先儒以為&KR0841;如葦而細按禮曰土鼓蕢桴葦籥伊祁
氏之樂也葦管中籥則&KR0841;小而葦大矣是故謂之偉
其字从韋荀子曰柔從若蒲葦葦可緯為簿席又云
爾雅曰葦醜䒒言其華皆有䒒秀經風輒吹揚如雪
其聚于地如絮淮南子云季夏令滂人入材葦
又按夏小正博雅埤雅爾雅註疏郭璞孫炎輩與陸
疏甚合但李巡樊光及字說未免相戾毛傳朱註稍
有異同今合考之其始萌曰虇則蒹葭同名其餘皆
異名矣据夏小正云七月秀&KR0841;葦未秀則不為&KR0841;葦
秀然後為&KR0841;葦則曰&KR0841;曰葦皆堅成後之名也鴟鴞
云余所捋荼河廣云一葦杭之是也曰藡曰蒹曰荻
則&KR0841;未秀之名也曰蘆則葦未秀之名曰華曰䒒則
葦吐花之名也曰菼曰鵻曰薍曰烏蓲則&KR0841;始生之
名王風云毳衣如菼是也曰馬尾則葦始生之名召
南云彼茁者葭是也字說雖不足據其荻強而葭弱
荻高而葭下二語頗得其形似
視爾如荍
荍一名芘芣一名荆葵似蕪菁華紫綠色可食微苦
爾雅云荍蚍衃郭註云今荆葵也似葵紫色謝氏云
小草多華少葉葉又翹起舍人云荍一名蚍&KR1526;陳風
云視爾如荍毛傳云芘芣也鄭註云荍蜀葵也爾雅
翼荍荆葵也蓋戎葵之類比戎葵葉俱小故謝氏曰
荍小草多花少葉葉又翹起也花似五銖錢大色粉
紅有紫紋縷之一名錦葵大抵似蘆菔華故陸氏云
似蕪菁花紫綠色可食微苦是也亦其文采相錯故
陳風男子悦女比之曰視爾如荍言如戎葵之花小
而可愛也此與戎葵異類故釋草云菺戎葵郭氏曰
今蜀葵也似葵華如木槿又曰荍蚍衃郭氏曰今荆
葵也似葵紫色則戎葵與蜀葵荍與荆葵其所來各
不同本草蜀葵中云小花者名錦葵一名戎葵功用
更強則是以此雜之蜀葵中而又反得戎葵之名矣
崔豹古今註又云荆葵一名戎葵一名芘芣似木槿
而光色奪目有紅有紫有青有白有黃莖葉不殊但
色有異耳一曰蜀葵其說戎葵蜀葵之狀可也混荆
葵芘芣之名于内者非也然今人亦通呼此為錦蜀
葵則從其類比附之爾又今有一種葉纖長而多缺
如鋸花如錦葵而極紅每以夜半開至午則連房脱
落謂之川蜀葵亦云朝開暮落花濮氏曰芘芣紫荆
春時開花葉未生花紫色自根及榦而上連接甚密
有類蟣窼故爾雅名蚍衃俗曰火蟣
按荍為荆葵菺為蜀葵郭景純别之甚明鄭漁仲
註荍亦曰蜀葵誤矣濮氏直以為紫荆不知何見
可以漚紵
紵亦麻也科生數十莖宿根在地中至春自生不歲種
也荆揚之間一歲三收(一作刈)今官園種之歲再割割便
生剝之以鐵若竹刮其表厚皮自脱但得其裏韌如筋
者䰞之用緝謂之徽紵今南越紵布皆用此麻
周禮典枲掌布絲縷紵之麻艸之物陸德明曰紵字
又作苧張揖云苧三稜也說文云草也可以為繩
卭有旨苕
苕苕饒也幽州人謂之翹饒蔓生莖如勞豆而細葉似
蒺藜而青其莖葉綠色可生食如小豆藿也
正義曰苕之華傳云苕陵苕此直云苕草彼陵苕之
草好生下溼此則生于高丘與彼異也詩緝云此旨
苕苕饒也非小雅苕之華所謂陵苕也
按孔氏以為好生下溼亦因陸疏誤認鼠尾為陵苕
矣不知陵苕乃凌霄亦好生高阜者但二種俱不可
食與此旨苕異耳
卭有旨鷊
鷊五色作綬文故曰綬草
爾雅云虉綬郭註云小草有雜色似綬(虉音逆)邢疏云
虉者雜色如綬文之草也鄭漁仲云疑即赤孫施草
也埤雅小草五色似綬故名綬草詩曰卭有旨鷊言
欲有文采具備以成條理之臣如鷊者不戕賊之而
後得焉或曰虉綬鳥也故虉有雜色似綬其字从鷊
綬鳥大如鸜鵒頭頰似雉有時吐物長數寸食必蓄
嗉臆前大如斗古今註云吐綬鳥一名功曹今俗謂
之錦囊一名辟株行必遠草木慮觸其嗉劉公瑾云
鷊本鳥名亦名綬鳥咽下有囊如小綬具五色鷊草
之名豈因其似鷊鳥而取義乎
有蒲與荷
蒲始生取其中心入地者名蒻大如七柄正白生噉之
甘脆䰞而以苦酒浸之如食筍法荷芙蕖江東呼荷其
莖茄其葉蕸莖下白蒻其花未𤼵為菡萏已𤼵為芙蕖
其實蓮蓮青皮裏白子為的的中有青長三分如鈎為
薏味甚苦故里語云苦如薏是也的五月中生生啖脆
至秋表皮黑的成食或可磨以為飯如粟也輕身益氣
令人強健又可為糜幽州揚豫取備饑年其根為藕幽
州謂之光旁為光如斗角
蒲爾雅云莞苻蘺其上蒚郭註云今西方人呼蒲為
莞蒲蒚謂其頭臺首也江東謂之苻蘺西方亦名蒲
中莖為蒚鄭註云即蒲也西人呼為莞蒲謂其首為
臺江東謂之苻蘺其上臺莖别名蒚說文云水草似
莞而褊有脊生于水厓柔滑而溫可以為席周禮醢
人深蒲醓醢鄭司農云深蒲蒲蒻入水深故云深蒲
詩緝云斯干下莞箋云小蒲則莞精蒲麤
荷爾雅云芙蕖其莖茄其葉蕸其本蔤(莖下白蒻在泥中者)其
華菡萏其實蓮(謂房也)其根藕其中的(謂子也)的中薏(中苦)
(心也)李巡曰皆分别蓮莖華葉實之名芙蕖其總名也
今江東人呼荷華為芙蓉北方人便以藕為荷亦以蓮為荷
蜀人以藕為茄或用其母為華名或用根子為母葉號
此皆名相錯習俗傳誤失其正體者也埤雅荷總名郭
璞以為芙蕖一名芙蓉按說文云未𤼵為菡&KR2303;已𤼵
為芙蓉芙蓉華之號也蓋亦通曰芙蕖毛詩傳云荷
芙蕖也其華菡&KR2303;許慎以為其華曰芙蓉其秀曰菡
&KR2303;其實曰蓮蓮之茂者曰華今其的中有青為薏皆
倒生兩牙一成芰荷一蕅荷也又生一牙為華蕅荷
帖水生蕅者也芰荷無蕅卷荷也與華偶生出乎水
上亭亭如繖者或謂之距荷蕅荷一本其支傍行為
蕅節生一華一葉詩曰有蒲與荷蓋荷善傾欹蒲無
骨榦而柔從字說曰蕅藏于水其自處卑無所加焉
其所與汙潔白自若中有空焉不偶不生若此可以
偶物矣而無枝附泥不能汚水不能沒挺出而立若
此可以加物矣蓮既有以自(闕)又會而屬焉若此可
以連物矣菡&KR2303;實若臽隨昏昕闔闢焉蕸假根以立
而不如蕅之有所偶假莖以出而不如茄之有所加
假華以生而不如蓮之有所連菡&KR2303;之有菡也若此
可謂遐矣夫函物者終于吐連物者終于散偶物者
或析之加物亦不可以為常故遐在此不在彼也蔤退
藏于無用而可用可見者本焉若此可謂密矣合此
衆美則可以何物可以為夫可以為渠故曰荷芙蕖
也荷以何物為義故通于負荷之字菡萏爾雅曰其
華菡萏其實蓮蓋荂曰芙蓉秀曰菡萏暢茂曰華古
今注曰芙蓉一名荷華華之最秀異者也大者華百
葉然則華亦謂之芙蓉楚辭所謂搴芙蓉兮木末蓋
言此也凡物皆先華而後實獨此華果齊生故西域
之書多言此詩曰有蒲與荷有蒲與蕳有蒲菡萏荷
言其質之柔蕳言其氣之芳菡萏言其色之美拾遺
記曰昆流素蓮一房百子凌冬而茂王文公曰蓮華
有色有香得日光乃開敷生卑濕淤泥不生高原陸
地雖生于水水不能沒雖在淤泥泥不能汚即華時
有實然華事始則實隠華事已則實現實始于黃終
于玄而莖葉綠葉始生也乃有微赤實既能生根根
又能生實實一而已根則無量一與無量互相生起
其根曰蕅常偶而生其中為本華實所出蕅白有空
食之心歡本實有黑然其生起為綠為黃為玄為白
為青為赤而無有黑無見無用而有見有用皆因以
出其名曰蔤退藏于密故也藕爾雅曰其本蔤其根
蕅蓋莖下白蒻在泥中者蔤藕偶生又善耕泥引長
故藕之文从耦名之亦曰藕今江左穿池取汲不欲
種藕以藕善耕泥壞池也俗云藕生應月月生一節
閏輙益一趙辟公雜記曰藕能移鯉能飛龜能守凡
芙蓉行藕如竹之行鞭耳節生一葉一華華葉常偶
生故謂之藕又華初著子首顧在下久之其房倒垂
首更在上也爾雅翼宋時太官作血䘓(音勘)庖人削藕
皮誤落血中遂散不凝醫乃用藕療血多效葉可裹
物漢鄭敬為新遷功曹與同郡鄧敬折芰為坐以荷
為肉齊師伐梁以糧運不繼調市人餽軍建康令孔
奐以麥屑為飯用荷葉褁之一宿得數萬裹古今注
一名水芝一名澤芝一名水花管子曰五沃之土生
蓮援神契曰王者德至于地則華苹感注云華苹並
頭蓮也本草衍義云粉紅千葉白千葉者皆不實其
根惟白蓮為佳今禁中又生碧蓮
按蒲是水草與魚藻依于其蒲蒲字同埤雅謂不流
束蒲亦同是草與朱注相戾詳見揚之水萹又按有
蒲與蕳鄭氏謂蕳當作蓮芙蕖實也韓氏溱洧秉蕳
釋文云蕳蓮也豈古人蓮蕳通用耶
隰有萇楚
萇楚今羊桃是也葉長而狹華紫赤色其枝莖弱過一
尺引蔓于草上今人以為汲灌重而善沒不如楊柳也
近下根刀切其皮著熱灰中脱之可韜筆管
爾雅云萇楚銚芅郭云今羊桃也或曰鬼桃葉似桃
華白子如小麥亦似桃鄭亦云長楚羊桃也藤生子
赤狀如鼠糞故亦名鼠矢兒童食之本草羊桃一名
羊腸一名御弋生山林川谷及田野陶隠居云山野
多有甚似家桃又非山桃子細小苦不堪噉花甚赤
蜀本圖經云葉花似桃子細如棗核苗長弱即蔓生
不能為樹多生溪澗今人呼為細子根似牡丹鄭箋
云銚弋之性始生正直及其長大則其枝猗儺而柔
順不妄尋蔓草木埤雅云長楚今羊桃也白華子如
小麥其葉與實皆似桃故有桃之號也一曰有兩羊
桃一種華實皆連理故詩以刺淫恣
按萇楚莖弱不能為樹牽弱于草木又何揀擇康成
乃云不妄尋蔓耶或曲體毛序疾恣之說而取興耳
但草木疏云花紫赤色圖經亦云花甚赤景純農師
俱云花白則矛盾矣
浸彼苞稂
稂童粱禾秀為穗而不成崱嶷然謂之童粱今人謂之
宿田翁或謂守田也甫田云不稂不莠外傳曰馬不過
稂莠皆是也
爾雅云稂童粱郭云莠類也鄭註云稂童粱守田也
俗呼鬼稻云米之所産一穗之間得一二榖而已傳
云稂非溉草得水而病也箋云稂當作凉凉草蕭蓍
之屬孔氏疏鄭以苞稂則是童粱為禾中别物作者
當言浸禾不應獨舉浸稂且下章蕭蓍皆是野草此
不宜獨為禾中之草故易傳以為稂當作凉凉草蕭
蓍之屬釋草不見草名凉者未知鄭何所據爾雅翼
稂惡草也與禾相雜故詩人惡之古者以飼馬魯仲
孫它馬餼不過稂莠謂此也釋草稂童粱郭璞以為
莠類說文云禾粟為穗而不成崱嶷然謂之童粱今
人謂之宿田翁或謂之守田也按詩稱稼之茂美繼
之以不稂不莠去其螟螣及其蟊賊則稂莠以下皆
是害稼者孔氏正義云稂莠苗旣似禾實亦類粟鋤
禾除非類莠既别是一物則稂亦當是一物故郭璞
云莠類蓋未能的知其物故稱其類耳而許叔重陸
璣以為禾之不成者則是亦禾而已何至與莠並稱
乎按本草有狼尾草子作黍食之令人不飢似茅作
穗生澤地廣志曰可作黍引爾雅盂狼尾今人呼為
狼茅子然則此物似是稂爾稂既有實如黍故能亂
苗又莠今謂之狗尾草稂名狼尾則亦相類爾雅疏
解盂狼尾亦云草似茅者今人亦以覆屋說文曰禾
粟之生而不成者謂之蕫蓈蓈或从禾作稂
食野之苹
苹葉青白色莖似箸而輕脆(一作肥)始生香可生食又可
蒸食
爾雅云苹藾蕭郭註云今藾蒿也初生亦可食詩小
雅云呦呦鹿鳴食野之苹鄭註云苹蔞蒿也盧氏雜
說云唐文宗問宰臣苹是何草李珏曰是藾蕭上曰
朕看毛詩疏苹葉圓而花白叢生野中似非藾蕭
按毛傳云苹蓱也陸氏羅氏遂以為水上小浮萍且
云鹿飲且食也令人失笑鄭氏謂水萍非野所生非
鹿所食易之曰藾蕭孔疏朱傳俱因之蔞蒿别是一
種鄭漁仲何亦誤註豈附會唐文宗非藾蕭之說耶
食野之蒿
蒿青蒿也荆豫之間汝南汝隂皆云菣也
爾雅云蒿菣郭云今人呼青蒿香中炙啖者為菣詩
小雅云食野之蒿孫炎云荆楚之間謂蒿為菣鄭亦
云青蒿也本草云草蒿一名青蒿一名方潰生華隂
川澤唐本注云江東人呼為□蒿為其臭似□圖經
云葉似茵蔯蒿而背不白春生苗葉極細嫰時人亦
取雜諸香菜食之至夏高四五尺秋後開細淡黃花
花下便結子如粟米大衍義云草蒿即青蒿也得春
最早人剔以為蔬根赤葉香埤雅晏子曰蒿草之高
者也又曰青蒿蒿背之不白者也說文耄从蒿省蓋
五十象艾六十象蓍七十象蒿艾治也蒿亂也蒿之
類至多如青蒿一類自有兩種有黃色者有青色者
本草謂之青蒿亦恐有别也陜西綏銀之間有青蒿
在蒿叢之間時有一兩株迥然青色土人謂之香蒿
莖葉與常蒿悉同但比常蒿色青翠一如松檜之色
至深秋餘蒿並黃此蒿猶青氣稍芬香恐古人所用
以此為勝爾雅翼蒿今之青蒿莊子稱今之君子蒿
目而憂世之患今蒿細弱而隂潤最易棲塵故以比
蒿目言世之君子眯眼塵中而憂世也明堂月令違
天時則藜莠蓬蒿並興然則蒿者蓋非農祥也博物
志曰周時德盛蒿大以為宫柱名曰蒿宫
食野之芩
芩草莖如釵股葉如竹蔓生澤中下地鹹處為草真實
牛馬皆喜食之
爾雅翼曰鹿鳴所食三物一曰苹今藾蕭始生香可
食二曰蒿蒿甚香三曰芩芩亦香草蓋草木之臭味
相同有同類食之之義
按芩草爾雅埤雅俱不載不知為何物惟博雅云黃
文内虚芩也此即本草黃芩一名經芩陶隠居云圓
者名子芩破者名宿芩及考圖經云莖如箸葉從地
四面作叢生似與陸疏不同種
集于苞杞
杞其樹如樗一名苦杞一名地骨春生作羹茹微苦其
莖似莓子秋熟正赤莖葉及子服之輕身益氣
爾雅杞枸檵郭鄭注俱云枸杞也本草云枸杞味苦
寒久服堅筋骨輕身不老一名杞根一名地骨一名
枸忌一名地輔一名羊乳一名却暑一名仙人杖一
名西王母杖生常山平澤及諸丘陵阪岸冬採根春
夏採葉秋採莖實抱朴子云家菜(一作柴)一名托盧或
名天精或名却老或名地骨日華子云地仙苗即枸
杞圖經云春生苗葉如石榴葉而軟薄堪食俗呼為
甜菜其莖榦高三五尺作叢六七月生小紅紫花隨
結紅實形微長如棗核其根名地骨與枸棘相類其
實形長而枝無刺者真枸杞也圓而有刺者枸棘也
世傳蓬萊縣南丘村多枸杞高者一二丈其根盤結
甚固其鄉人多夀考亦飲食其水土之品使然耳潤
州州寺大井傍生枸杞亦歲久故土人目為枸杞井
云飲其水甚益人又按枸杞一名仙人杖而陳藏器
拾遺别有兩種仙人杖一種是枯死竹竿之色黑者
一種是菜類并此為三物而同一名也陳子昂觀玉
篇云余從補闕喬公北征次于張掖河洲惟仙人杖
往往叢生戍人有薦嘉蔬者此物存焉因為喬公言
其功時王仲烈亦同旅喜而食之旬有五日有人自
謂知藥者謂喬公曰此白棘也仲烈遂疑曰吾亦怪
其味甘喬公信是言乃譏予予因作觀玉篇按此仙
人杖作菜茹者葉似苦苣白棘木類何因相似而致
疑或曰白棘當是枸棘然本經枸棘又無白棘之别
名况枸棘又非甘物乃知草木之類多而難識使人
惑于疑似之言以真為偽宜子昂論著之詳也廣雅
云地筋枸杞衍義云凡杞未有無刺者雖大至有成架
然亦有刺但小則多刺大則少刺如酸棗及棘其實一
也後人分别枸棘強生名耳詩緝云詩有三杞將仲
子無折我樹杞柳屬也南山有臺南山有杞湛露在
彼杞棘山木也此詩集于苞杞雅杕杜北山言采其
杞四月隰有杞桋枸杞也
按嚴華谷詩緝云南山有杞之杞是山木與此篇杞
是二種確甚朱文公註南山之杞云樹如樗極肖其
形若陸氏疏此杞亦云樹如樗幾相溷矣考本草枸
杞固入木部但見有成架未見有成林者惟沈存中
云陜西極邊枸杞最大高丈餘可作柱亦豈與山樗
並蔽芾耶
南山有臺
臺夫須舊說夫須莎草也可為蓑笠都人士云臺笠緇
撮或云臺草有皮堅細滑緻可為簦笠以禦雨是也南
山多有
爾雅云臺夫須郭景純曰鄭箋云臺可以為禦雨笠
舍人云臺一名夫須詩小雅云南山有臺都人士云
臺笠緇撮箋云都人之士以臺皮為笠也鄭漁仲云
臺即雲臺菜舊說以為莎草埤雅臺夫須夫須莎草
也可以為笠又可以為蓑疏而無温故莎从沙與内
司服所謂素沙同意爾雅翼臺者沙草可為衣以禦
雨今人謂之蓑衣毛氏云臺所以禦暑笠所以禦雨
箋云臺夫須也以臺皮為笠毛氏知臺笠為二物但
獨言笠禦雨未當鄭氏則言臺皮為笠夫臺但可以
為衣不可以為笠古稱臺笠蓑笠自謂臺與笠爾不
必以臺笠緇撮之語必欲合為一物也齊語曰今夫
農時雨既至脱衣就功首戴茅蒲身衣襏襫韋昭曰
茅蒲䔲笠也茅或作萌萌竹萌之皮所以為笠則笠
不用臺為可知又曰襏襫蓑薜衣也則襏襫以沙草
為之今人作笠亦多編筍皮及箬葉為之其臺為衣
編之若甲毿毿而垂故雨順注而下然或藉而臥則
不能隔雨山海經曰三危之山有獸其豪如被蓑郭
氏亦云蓑被雨草衣則蓑但可為衣不可為笠明矣
臺一名曰夫須蓋匹夫所須纂文曰臺一名山莎本
草香附子即莎草根生田野二月八月採圖經云香
附子交州者大如棗近道者如杏仁苗莖葉都似三
稜根若附子周匝多毛今近道生者苗葉如薤而瘦
根如箸頭大
北山有萊
萊草名其葉可食今兖州人蒸以為茹謂之萊蒸
說文云萊蔓華也从艸來聲洛哀切黃直翁云詩北
山有萊通作釐爾雅釐草與萊同韻吳才老云萊夫
須也陸璣草木疏云萊藜也爾雅作釐郭璞遊仙詩
云朱門何足榮未若托蓬萊臨源挹清波陵岡掇丹
荑
按爾雅云釐蔓華說文云萊蔓華則萊即釐無疑矣
韻補韻會諸書俱云萊釐同韻范石湖吳郡志云來
釐吳音並用小雅南山章與臺(田飴反)基期同叶則二
字同音又無疑矣但諸韻書俱引草木疏云萊藜也
今疏本文不載可見陸疏逸去者甚多如夫蕦即南
山有臺之薹草不知才老何以云然又藜草似蓬一
名洛帚大可為杖杜子美云清風獨杖藜疑與萊異
種據景純漁仲註釐一名蒙華未詳其狀何似
菁菁者莪
莪蒿也一名蘿蒿生澤田漸洳之處葉似邪蒿而細科
生三月中莖可生食又可蒸食香美味頗似蔞蒿
爾雅云莪蘿郭註今莪蒿也亦曰䕲蒿鄭註莪蒿也
本草謂之䕲蒿似艾而細可食本草云角蒿唐註云
葉似白蒿花如瞿麥紅赤可愛子似王不㽜行黑色
作角七月八月采蜀本云葉似蛇牀青蒿等子角似
蔓青實黑細秋熟所在皆有之陳藏器云䕲蒿生高
岡宿根先于百草一名莪蒿衍義云角蒿莖葉如青
蒿開淡紅紫花花大約徑三四分花罷結子長二寸
許微彎埤雅莪亦曰䕲蒿䕲之為言高也莪生澤國
漸洳之地葉似斜蒿而細科生可食宿根先于百草
一名蘿蒿一名角蒿詩曰菁菁者莪在彼中阿阿大
陵也莪微草也言君子之長育人材猶大陵之長育
微草也菁菁盛貌蓋草之初生其色玄盛則乃青霜
死而後黃落故菁之文从青詩曰何草不玄以言其
生何草不黃以言其死也爾雅釋蟲曰蛾羅也釋草
又曰莪蘿也蓋蛾所以生蠶莪亦所以覆而出之此
義亦謂之羅與字說曰莪以科生而俄詩曰匪莪伊
蒿匪莪伊蔚莪俄而蒿直蔚麄而莪細育材之詩正
言莪者以此爾雅翼莪蘿蒿也生于水澤詩云在彼
中阿在彼中沚在彼中陵蓋莪水中所生陵阿亦通
有之
按蒿類甚多爾雅云蘩之醜秋為蒿言春時各有種
名至秋老成通呼為蒿也張揖謂白蒿為蘩母即此
意凡蒿皆入藥品此章菁菁者莪莪為莪蒿即本草
角蒿也采蘩云于以采蘩蘩為皤蒿即本草白蒿也
鹿鳴云食野之蒿蒿為青蒿即本草草蒿也蓼莪云
匪莪伊蔚蔚為牡蒿即本草馬先蒿也
薄言采芑
芑菜似苦菜也莖青白色摘其葉有白汁出脆可生食
亦可蒸為茹青州謂之芑西河鴈門尤美胡人戀之不
出塞
朱傳云即今苦藚菜宜馬食軍行采之人馬皆可食
也本草云野苦藚五六回拗後味甘滑于家苦藚
按朱晦菴云苦菜也陸元恪又云似苦菜則又一種
矣顔氏家訓云江南别有苦菜葉似酸漿其花或紫
或白子大如珠熟時或赤或黑此菜可以釋勞案郭
景純註爾雅云此乃蘵黃除也今河北謂之龍葵梁
世講禮者以此當苦菜既無宿根至春子方生耳亦
大誤也据云此菜可以釋勞宜乎人馬皆食又云至
春方生似合軍行之時或青州鴈門以為芑江南無
其名耳
言采其蓫
蓫牛蘈揚州人謂之羊蹄似蘆菔而莖赤可瀹為茹滑
而美也多啖令人下氣幽州人謂之蓫
爾雅云藬牛蘈邢氏云藬一名牛蘈詩小雅云言采
其蓫鄭箋云蓫牛蘈郭云今江東呼草為牛蘈者高
尺餘許方莖葉長而銳有穗穗間有華華紫縹色可
淋以為飲者(字林云縹青白色淋以水沃也)鄭樵註云藬即羊蹄菜
張揖云荲羊蹏也本草云羊蹄一名東方宿一名連
蟲陸一名鬼目一名蓄陶隠居云今人呼秃菜即是
蓄音之誤詩云言采其蓄圖經云羊蹄秃菜也生下
濕地春生苗高三四尺葉狹長頗似萵苣而色深莖
節間紫赤花青白成穗子三稜有若茺蔚夏中即枯
根似牛蒡而堅實詩小雅云言采其蓫或作蓄又有
一種極相類而葉黃味酢名酸摸爾雅所謂須薞蕪
郭璞云似羊蹄葉細味酢可食一名蓧是也衍義云
葉如菜中菠薐但無岐而色差青白葉厚花與子亦
相似
按傳云蓫惡菜與本草羊蹄俗呼秃菜者相似陸元
恪又稱其美可多啖何也郭璞註爾雅牛蘈未嘗明
指為蓫宜乎孔穎達云釋草無文矣僅見邢疏引詩
句以鄭箋蓫牛蘈為証亦無確見至圖經雖亦引詩
句其形色與陸疏不甚合又見釋草有云蓫者圖經
又相類因附載以備參考爾雅云蓫薚馬尾邢氏
云藥草蔏陸也一名蓫薚一名馬尾郭註云廣雅曰
馬尾蔏陸本草云别名薚今關西呼為薚江東為當
陸按本草蔏陸一名薚根一名夜呼不同者所見本
異也今註云一名白昌一名當陸是也鄭註亦云即
商陸廣雅云常蓼馬尾商陸也圖經云商陸俗名章
柳根生咸陽山谷今處處有之多生于人家園圃中
春生苗高三四尺葉青如牛舌而長莖青赤至柔脆
夏秋間紅紫花作朵根如蘆菔而長如人形者有神
爾雅謂之蓫廣雅謂之馬尾易謂之莧陸皆謂此商
陸也然有赤白二種花赤者根赤花白者根白易曰
莧陸夬夬莧與陸皆隂類也或曰此一物即名章陸
今俗名章柳根又一名夜呼莫知其義據荆楚歲時
記三月三日杜鵑初鳴田家候之此鳥鳴盡夜口赤
上天乞恩至章陸子熟乃止然則章陸子未熟以前
為杜鵑鳴之候故稱夜呼
言采其葍
葍一名䔰河内謂之蓘幽州人謂之燕葍其根正白可
著熱灰中温噉之饑荒之歲可蒸以禦饑漢祭甘泉或
用之其草有兩種葉細而花赤有臭氣也(一本作花葉有兩種一種)
(葉細而花赤一種葉大而花白復香)
爾雅云葍䔰郭云大葉白華根如指正白可啖鄭云
即商陸也爾雅又云葍藑茅郭云葍華有赤者為藑
藑葍一種耳亦猶蔆苕華黃白異名鄭云商陸有二
種赤者為藑茅毛傳云葍惡菜也鄭箋云葍亦仲春
時生可采也博雅云烏麮葍也邢氏云葍一名䔰與
藑茅一草也華白者即名葍華赤者别名藑茅故郭
云亦猶蔆苕華黃白異名也
匪莪伊蔚
蔚牡蒿也三月始生七月華華似胡麻華而紫赤八月
為角角似小豆角銳而長一名馬薪蒿
爾雅云蔚牡菣郭鄭註俱云蔚即蒿之雄無子者故
云牡菣本草云馬先蒿生南陽川澤葉如益母草花
紅白八九月有實俗謂之虎林亦名馬新蒿詩所謂
匪莪伊蔚是也但郭註云牡菣無子者而陸云有子
二說小異今當用有子者為正陶隠居云一名爛石
草爾雅翼蔚蒿菣郭氏曰今人呼青蒿香中炙啖者
為菣又曰蔚牡菣郭曰無子者詩曰蓼蓼者莪匪莪
伊蒿哀哀父母生我劬勞又曰蓼蓼者莪匪莪伊蔚
哀哀父母生我勞瘁蒿生子以喻母牡蒿以喻父凡
人之情念其父母則因物而感一說曰匪莪伊蒿蒿
猶有子者匪莪伊蔚蔚則無子以見父母得我之難
也今皆無報矣則有我之不如無也且蔚又治無子
亦寓其意焉
蔦與女蘿
蔦一名寄生葉似當盧子如覆盆子赤黑甜美女蘿今
兔絲蔓連草上生黃赤如金今合藥兔絲子是也非松
蘿松蘿自蔓松上生枝正青與兔絲殊異
蔦爾雅云寓木宛童郭云寄生樹一名蔦鄭云樹上
寄生木也有二種一種葉圓名蔦一種似麻黃名女
蘿(女蘿與蔦確是二物不知漁仲何以云然)博雅云寄屏寄生也本草云
桑上寄生一名寄屑一名蔦生弘農川谷桑樹上陶
隠居云桑上者名桑寄生爾詩云施于松上方家亦
用楊上楓上者各隨其樹名之形類猶是一般但根
津所因處為異生樹枝間寄根在皮節之内葉圓青
赤厚澤易析旁自生節冬夏生四月花白五月實赤
大如小豆圖經云桑寄生云是烏鳥食物子糞落枝
節間感氣而生葉似橘而厚軟莖似槐枝而肥脆三
四月間花黃白色六月結實黃色如小豆槲櫸柳木
楊楓等樹皆有惟桑上者堪用
女蘿爾雅云唐蒙女蘿女蘿兔絲註云别四名詩云
爰采唐矣疏云孫炎曰别三名郭云别四名則唐與
蒙或并或别故三四異也詩經直言唐而傳云唐蒙
也是以蒙解唐也則四名為得下又云蒙玉女郭云
即唐也女蘿别名是又名玉女鄭云即女蘿也然則
唐也蒙也女蘿也兔絲也玉女也凡五名詩頍弁云蔦
與女蘿也埤雅在木為女蘿在草為莵絲舊說上有
莵絲下必有伏莵之根無此莵在下則絲不得生乎
上然其實不屬也淮南子曰下有伏苓上有兔絲詩
曰蔦與女蘿施于松柏言蔦之為物寄生而女蘿浮
蔓尚得施于松柏可以人而不如乎且姓同本而生
族同支而出則與寄生浮蔓者異矣故詩以此駮王
又曰莵絲無根而生蛇無足而行魚無耳而聽蟬無
口而鳴皆自然者也爾雅翼女蘿兔絲其實二物也
然皆附木上廣雅云女蘿松蘿也莵丘莵絲也則是
兩物今女蘿正青而細長無雜蔓故山鬼章云被薜
荔兮帶女蘿蘿青而長如帶也何與兔絲事然兩者
皆附木或當有時相蔓古樂府云南山幕幕兔絲花
北陵青青女蘿樹由來花樹同一根今日枝條分兩
處唐樂府亦云兔絲故無情隨風任顛倒誰使女蘿
枝而來強縈抱兩草猶一心人心不如草則古今多
知其為二物者博物志魏文帝所記諸物相似亂者
女蘿寄生兔絲兔絲寄生木上根不著地然則女蘿
有寄生兔絲上者爾雅女蘿兔絲或亦此義爾本草
草部云莵絲子一名莵蘆一名莵縷一名蓎蒙(圖經云爾)
(雅疏云唐也蒙也而本草并以蓎蒙為一名似毛傳本此)一名玉女一名赤網一
名莵纍生朝鮮川澤田野蔓延草木之上色黃而細
為赤網色淺而大為莵纍九月採實又木部云松蘿
一名女蘿生熊耳山川谷松樹上五月採
按毛公傳云女蘿兔絲松蘿也李善因古詩云與君
為新昏兔絲附女蘿註云二者異草毛公誤合為一
此與張揖同見但合參爾雅埤雅及郭鄭諸家俱
以為一物而異其名耳惟陸氏云女蘿非松蘿本
草分莵絲入草部松蘿入木部似與陸氏合符然
又云松蘿一名女蘿何耶此詩云蔦與女蘿施于
松上應是松蘿松蘿與女蘿兔絲原非異種總是
依附纏綿于他物而生長不能自植者在草則附
于草在木則附于木陸佃分在草曰莵絲在木曰女
蘿亦非確見
白華菅兮
菅似茅而滑澤無毛根下五寸中有白粉者柔韌宜為
索漚乃尤善矣
爾雅云白華野菅舍人云白華一名野菅郭云茅屬
此白華亦是茅之類也漚之柔韌異其名謂之為菅
因謂在野未漚者為野菅耳詩小雅云白華菅兮是
也鄭氏云今亦謂之菅似茅而高大孔疏曰鄭箋云
人刈白華于野已漚之名之為菅然則菅者已漚之
名未漚則但名為茅也陸農師云爾雅曰白華野菅
傳曰已漚為菅未霑人功故謂之野菅菅茅屬也而
其華白故一曰白華詩序曰白華孝子之潔白也南
陔孝子相戒以養也陔戒也故曰相戒以養逸詩曰雖
有姬姜無棄憔悴雖有絲枲無棄菅蒯菅蒯猶所謂糟
糠也范氏曰菅以為屨濮氏曰左傳云雖有絲麻無
棄菅蒯蒯與菅皆謂苕也黃花者俗名黃芒即蒯也
白華者俗名白芒即菅也異物志云香菅似茅而葉
長大于茅不生洿下之地凡所烝享必得此菅包裹
助調五味
按郭景純云菅茅屬而陸疏鄭註朱傳俱云似茅確
是二物下章云露彼菅茅猶逸詩云無棄菅蒯也茅
乃散材菅為女作纖微所不棄者故東門之池與麻
紵同詠也孔氏以為已漚為菅未漚為茅恐未必然
惟邢氏云未漚為野菅斯得耳濮氏以為苕想誤認
為蓚蓧之醜矣若異物志所載香菅又是一種想成
王時會人獻以菅即此類也
苕之華
苕一名陵時一名鼠尾似王芻生下濕水中七八月中
華紫似今紫草花可染皂䰞以沐髮即黑葉青如藍而
多華
爾雅云苕陵苕黃華蔈白華茇郭注云一名陵時邢
疏曰黃華名蔈白華名茇别花色之名也鄭箋云陵
苕之華紫赤而繁陸璣亦言其花紫色而此云黃白
者蓋就紫色之中有黃紫白紫耳及其將落則全變
為黃故詩云芸其黃矣毛傳云將落則黃是也鄭注
云陵苕今謂之凌霄花本草謂之紫葳蔓生依緣樹
木皆黃花少見有白華者博雅云茈葳陵苕瞿麥也
本草云紫葳一名陵苕一名茇華生西海川谷及山
陽劉禹錫云一名女葳圖經云陵苕陵霄花也多生
山中人家園圃亦或種蒔初作藤蔓生依大木歲久
延引至顛而有花其花黃赤夏中乃盛陶隠居云詩
有苕之華按爾雅苕陵苕郭云一名陵時又據陸璣
及孔穎達疏義亦云苕一名陵時陵時乃是鼠尾草
之别名本草紫葳無陵時之名而鼠尾草有之乃知
以陵時作陵霄耳又陵霄非是草類益可明其誤矣
衍義曰紫葳今蔓延而生謂之為草又木身謂之為
木又須物而上然榦不逐冬斃亦得木之多也故分
入木部為至當唐白樂天詩有木名凌霄擢秀非孤
標益知非草也本經又云莖葉味苦是與瞿麥别一
種甚明唐本注云且紫葳瞿麥皆本經所載若用瞿
麥根為紫葳何得復用莖葉此說盡矣然其花赭黃
色本條雖不言其花又却言莖葉味苦則紫葳為花
故可知矣爾雅翼苕今陵霄花是也蔓生喬木極木
所至開花其端詩云苕之華芸其黃矣鄭箋以為陵
苕之華紫赤而繁華衰則黃蓋非也是物雖名紫葳
而花不紫又或以瞿麥根為紫葳瞿麥花紅亦非此
類然則芸其黃者正自花開之色耳此華亦彌絡石
壁盛夏視之如錦繡不可仰望露滴目中有失明者
名物疏云陵苕即陵霄也故本草云茇華與爾雅合
陸璣疏則以為鼠尾爾雅云葝鼠尾註云可以染皂
本草經云鼠尾草有白華者赤華者一名葝一名陵
翹生平澤中四月採葉七月採華陶隠居云田野甚
多人採作滋染皂圖經云苗如蒿夏生莖端作四五
穗穗若車前與陸說生下濕七月花可染皂者相似
則陸誤以陵苕為鼠尾矣又或以紫葳為瞿麥根瞿
麥即爾雅所謂大菊蘧麥亦非也陵苕斷即女葳陸
璣疏全謬不可從
莫莫葛藟
藟一名巨苽似燕薁亦延蔓生葉如艾白色其子赤可
食酢而不美幽州謂之推藟
爾雅云諸慮山櫐郭註云今江東呼櫐為藤似葛而
麤大鄭註云諸慮山藤也詩稱葛藟本草千歲櫐櫐
皆謂藤本草云千歲櫐一名虆蕪陶隠居云樹如葡
蔔葉如鬼桃陳藏器云似葛蔓葉小白子赤條中有
白汁圖經云虆生泰山川谷作藤蔓延木上葉如葡
蔔而小四月摘其莖汁白而甘五月開花七月結實
八月採子青黑微赤冬惟凋葉此即詩云葛虆者也
蘇恭謂是蘡薁藤深為謬妄左傳云葛虆猶能庇其
本根按經中藟必與葛同詠如葛藟纍之綿綿葛藟
諸什是也疑是草屬爾雅入釋木後人多以木類解
之但葛覃采葛葛生詠葛者甚多陸氏疏不載因附
補遺于卷末
取蕭祭脂
蕭荻今人所謂荻蒿者是也或云牛尾蒿似白蒿白葉
莖麤科(一作斜非)生多者數十莖可作燭有香氣故祭祀以
脂爇之為香許慎以為艾蒿非也郊特牲云既奠然後
爇蕭合馨香是也
爾雅云蕭荻郭註云即蒿鄭註云蕭萩(音秋)即青蒿
也或云牛尾蒿今藥家謂之青箱子埤雅蕭可以
祭故其字从肅亦秋風之過蕭意象肅然詩曰取蕭祭
脂凡祭灌鬯求諸隂焫蕭求諸陽奏樂求諸隂陽之間
故禮曰聲音之號所以詔告于天地之間也又曰見以蕭
光以報氣也加以鬱鬯以報魄也凡祭周人先求諸隂故
先灌鬯焫蕭在後商人先求諸陽故先焫蕭灌鬯在後
也詩曰冽彼下泉浸彼苞蕭民者上之所恃以事宗廟
社稷蕭之象也又曰蓼彼蕭斯零露湑兮蕭微物也而
其香能上達故詩亦以況四海之諸侯爾雅翼蕭今人
所謂荻蕭者是也生民詩云取蕭祭脂后稷之祭也蓋
宗廟之祭薦熟之時堂上事尸竟延入戶内更從孰始
于薦熟時祝先酌奠于鉶羹之内訖尸未入乃取蕭染
以牲腸間脂合黍稷燒之于宫中后稷之祀乃郊雖非
宗廟然將郊為軷道之祭其用亦同爇之于行神之位
故曰取羝以軷祭脂者即此羝之脂也蓋自后稷之時
已如此故周宗廟用之昔有虞氏尚氣血腥爓祭用氣
商人尚聲以聲音之號詔告天地之間周人尚臭以鬱
合鬯灌以圭璋而使臭隂達于淵泉既奠然後焫蕭
合黍稷羶薌爇之而使臭陽達于牆屋臭隂以水而
報魄臭陽以火而報氣古人以神之道微不可搏執
故求萬物之理以為同聲相應同氣相求水流濕火就
燥故用百物之英華庶幾麗而㽜之此蕭之氣遶于牆
屋則牆内乃爇蕭之地故孔子曰吾恐季孫之憂不
在顓臾而在蕭牆之内也其蕭蓋甸師所供周禮甸
師祭祀共蕭茅先鄭以為蕭或作莤但作縮茅解之
杜子春始讀為蕭詩緝云蒿者總名蕭蒿之香者也
維筍及蒲
筍竹萌也皆四月生維巴竹筍八月九月生始出地長
數寸䰞以苦酒豉汁浸之可以就酒及食
爾雅云筍竹萌邢疏云孫炎曰竹初萌生謂之筍凡
草木初生謂之萌筍則竹之初生者可以為菜殽詩
大雅韓奕云其蔌維何維筍及蒲是也爾雅又云䈚
箭萌郭註云萌筍屬也鄭註云箭竹筍也通志云凡
筍類惟箭筍為美故會稽竹箭有聞焉周禮天官醢
人云箈菹雁醢筍菹魚醢吕覽云和之美者越酪之
菌註越酪山名菌竹筍也筍譜云竹初種根食土而
下求乎母也及擢筍冒土而上愛乎子也筍大約不
過青綠色本草木性甲乙氣蘇子瞻云竹之始生一
寸之萌耳陸農師云其萌曰筍筍从勹从日勹之日
為筍解之日為竹一曰从旬旬内為筍旬外為竹今
俗呼竹為妒母草言筍旬有六日而齊母其自死筍
謂之仙人杖
蒲箋云深蒲也傳云蒲蒻也周禮醢人深蒲醓醢鄭
司農云深蒲蒲蒻入水深鄭玄云深蒲蒲始生水中
子
言采其苑
苑與荇菜相似葉大如手赤圓有肥者著手中滑不得
停莖大如七柄葉可以生食又可䰞滑美江東人謂之
蓴菜或謂之水葵諸陂澤水中皆有
說文博雅俱云苑鳧葵也毛傳朱注亦同杜子春讀
為卯許慎以泮宫詩讀之作力久切周禮醢人朝事
之豆用苑菹注云茒鳧葵北人音柳鄭大夫又讀為
芽謂茒初生者此不過方音各别耳爾雅翼云今蓴
小于荇陸璣所說則大于荇今蓴自三月至八月莖
細如釵股黃赤色短長隨水深淺名為絲蓴九月十
月漸麤硬十一月萌在泥中麤短名塊蓴味苦澁取
以為羹猶勝雜菜吳人嗜蓴菜鱸魚蓋魚之美者復
因水菜以芼之兩物相宜獨為珍味然以鱓鼈為之
更足生病陸德明云干寳曰今之&KR1910;蹗草堪為葅江
東有之何承天曰此菜出東海堪為葅醬不可用鄭
小同云江南人名之蓴菜生陂澤中草木疏同或又
名水戾一云今之浮菜即猪蓴也本草有鳧葵陶弘
景以入有名無用品解者不同未詳其正
按諸說則苑為鳧葵鳧葵為蓴無疑矣但本草以蓴
又一物鳧葵即荇菜圖經又稱蓴葉似鳧葵殆亦以
鳧葵為荇菜歟
陸氏詩疏廣要卷上之上
