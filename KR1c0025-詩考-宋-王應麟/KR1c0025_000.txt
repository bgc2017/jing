詩攷詩類
提要
(臣)等謹案詩攷一卷宋王應麟撰隋書經籍
志云齊詩魏代已亡魯詩亡於西晉韓詩雖
存無傳之者今三家詩惟韓詩外傳僅存所
謂韓故韓内傳韓說者亦並佚矣應麟檢諸
書所引集以成帙曰韓詩曰魯詩曰齊詩以
存三家逸文又旁搜廣討曰詩異字異義曰
逸詩以附綴其後每條各著其所出所引韓
詩較夥齊魯二家僅寥寥數條蓋韓最後亡
唐以來註書之家引其說者多也卷末别為
補遺以掇拾所缺其蒐輯頗為勤摯明董斯
張嘗摘其遺漏十九條其中子華子清風婉
兮一條本北宋偽書不得謂之疎略近人因
應麟之書撰三家詩拾遺十卷其所採錄又
多斯張之所未蒐併摘應麟所錄逸詩如楚
詞之駕辨夏侯元辨樂論之網罟豐年穆天
子傳之黃竹吕氏春秋之燕燕破斧葛天八
闋尚書大傳之晳陽南陽初慮朱干苓落歸
來縵縵皆子書雜說且不當錄及殷以前所
言亦不為無理然古書散佚蒐採為難後人
踵事增修較創始易於為力篳路藍縷終當
以應麟為首庸也乾隆四十六年正月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
詩攷自序
漢言詩者四家師異指殊賈逵撰齊魯韓與毛氏異同
梁崔靈恩采三家本為集注今惟毛傳鄭箋孤行韓㢙
存外傳而魯齊詩亡久矣諸儒說詩壹以毛鄭為宗未
有參攷三家者獨朱文公集傳閎意眇指卓然千載之
上言關雎則取匡衡柏舟婦人之詩則取劉向笙詩有
聲無辭則取儀禮上天甚神則取戰國策何以恤我則
取左氏傳抑戒自儆昊天有成命道成王之德則取國
語陟降庭止則取漢書注賓之初筵飲酒悔過則取韓
詩序不可休思是用不就彼岨者岐皆從韓詩禹敷下
土方又證諸楚辭一洗末師專已守殘之陋學者諷詠
涵濡而自得之躍如也文公語門人文選注多韓詩章
句嘗欲寫出應麟竊觀傳記所述三家緒言尚多有之
罔羅遺軼傅以說文爾雅諸書稡為一編以扶微學廣
異義亦文公之意云爾讀集傳者或有攷於斯王應麟
伯厚甫自序
