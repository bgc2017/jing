肆獻祼饋食禮禮類二(儀禮之屬)
提要
(臣)等謹按肆獻祼饋食禮三卷
國朝任啟運撰是編以儀禮特牲少牢饋食禮
皆士禮因據三禮及他傳記之有關于王禮
者推之不得于經或求諸注疏以補之凡五
篇一曰祭統二曰吉蠲三曰朝踐四曰正祭
五曰繹祭其名則取周禮以肆獻祼享先生
以饋食享先生之文每篇之内又各為節次
每節先撮已說而自註其說之所出其後
並附載經傳較之黃幹所續祭禮更為精密
其中如吉蠲篇省視視濯節曰饔人溉鼎廩
人溉甑甗司空溉豆籩及勺爵今考周禮天
官世婦掌祭祀之事帥女宫而濯溉為齊盛
賈疏謂少牢濯溉以雍人廪人司官者彼大
夫家無婦官故并使男子官此天子禮有婦
官與彼異啟運此書既推天子之禮而仍據
少牢之文則世婦帥女官濯溉之文遂無歸
宿又列位節啟運謂同姓皆在阼階自北而
南以序昭穆爵位則于一世中自西而東以
尊卑為序蓋世異則子不可先父世同則弟
不妨先兄觀中庸于燕毛言序齒則昭穆不
序齒可知案同姓之位舊說多岐文王世子
公族在宗廟之中如外朝之位宗人授事以
爵以官中庸宗廟之禮所以序昭穆也孔疏
謂同姓無爵者從昭穆有爵者則以官與公
侯列西階孔意蓋欲中庸與文王世子二義
并歸一義其說尚為意測祭統田凡賜爵
昭為一穆為一昭與穆齒穆與穆齒羣有司
皆以齒此之謂長幼之序註曰昭穆猶特牲
少牢饋食禮之衆兄弟則兄弟賜爵以齒其
位亦以齒確有明文啟運不用孔義又不用
鄭義别創昭穆不序齒之說與經義殊為不
合又正祭篇有薦幣節自註云據薛氏禮圖
鄭氏孔氏皆未及引大宰小宰文及大戴禮
諸侯遷廟禮為據今考大宰曰及祀之日贊
玉幣爵之事上承祀五帝之文不與宗廟相
涉小宰曰凡祭祀贊玉幣爵之事祼將之事
賈疏云贊玉幣爵據祭天而下云祼將是據
祭宗廟則贊幣非祭宗廟明矣大宗伯以玉
作六器其幣各以其方之色亦是據祀五帝
言惟諸侯遷廟禮有云祝聲三曰孝嗣侯某
敢以嘉幣告於皇考今考宗廟之禮惟告奠
有幣而祭無幣故曾子問曰凡告用牲幣註
曰牲當為制字之誤也制幣一丈八尺又大
祝註云告用牲幣諸侯遷廟禮明云成廟將
徙敢告又云告事畢乃曰擇日為祭焉則告
禮而非祭禮明甚而啟運以之証宗廟正祭
亦為牽附又正祭篇曰后又羞籩二糗餌粉
餈羞豆二酏食糝食内饔贊薦自註云孔疏
但云内饔薦茲據薛氏禮圖今考内饔職曰
凡宗廟之祭祀掌割亨之事無薦内羞明文
孔疏亦無所出又春官内宗曰掌宗廟之祭
祀薦加豆籩夫加豆籩隆于内羞王后已不
親薦况内羞乎啟運沿薛圖之誤亦為失考
然大致綜覈諸家首尾融貫極有倫要如后
薦朝事豆籩啓運列在納牲之前薛圖列在
三獻之後今考内宰疏曰王出迎特時祝延
尸于戸外之西南面后薦八豆籩王牽牲入
則啟運之說確有所本又考明堂位君肉袒
迎牲于門夫人薦豆籩其下云君親牽牲大
夫贊幣而從據此則朝事薦豆籩賈疏列在
納牲之前甚確薛圖舛謬亦復顯然又后薦
饋食之豆籩啟運列在五獻之前薛圖列在
五獻之後今考鄭司奠彛註曰饋獻薦孰時
后于是薦饋食之豆籩云薦孰時則其時初
薦孰而未及五獻甚明故少牢禮主婦薦韮
菹醓醢葵菹蠃醢尚在尸未入以前即知后
于饋食薦豆籩必不在五獻以下凡此之類
啟運考正薛圖之誤俱精核分明存而錄之
與續儀禮通解亦可以詳略互考焉乾隆四
十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
禮莫重於祭儀禮之特牲少牢有司徹士大夫禮也而
天子諸侯闕焉黃勉齋續通解宗廟禮在祭禮之第九
混天子諸侯言之其節目則自廟制至告朔凡二十章
大都割取三禮及他經傳文而全載註疏於其中未免
傷於煩雜重複究於儀節之次第迄未之詳未可推而
行之也夫勉齋續喪祭二門視朱子家鄉學邦國王朝
禮其卷帙且多三之一惟博收而不加翦截聯絡故為
書既繁僅同抄撮或謂其意蓋主於尊經不欲改竄以
就我馳驅然竊疑割裂諸經分類綦緝以自成一家言
毅然為其大者矣而猶復沿本經章句之舊不復輕踰
短垣當不至是蓋此書猶為朱子未定之書非勉齋第
欲其止於是也釣臺先生深於禮為天子肆獻祼饋食
禮纂三卷凡五篇其大意倣朱子勉齋之所編次而其
取諸翦截聯絡節目次第較然分明博而不蕪約而不
略是固能成朱子勉齋未成之志者矣蓋天子祭禮散
見於六官者為多先生鱗次櫛比壹其統類使讀是書
者如見成周廟祭之盛至今可行其文則薈萃古人絲
牽魚貫爾雅深厚如出周公之所語孔門七十子之徒
之所紀開卷散帙不復知為三代以下之書至其間經
無其文而意以義起者即取特牲少牢之本經而參以
為凖舉類見義確不可易始信漢儒推士禮而致於天
子之說未為無稽乃知先生之學淵深弘達不拘於一
隅其根柢純粹必本於考亭而其著述質有其文似乎
轉有前人所未及者昔朱子甚善勉齋所立喪祭二禮
規模因屬他日宜悉用此更定其所自著禮而勉齋用
力於三禮自嘉定乙卯迄庚辰凡二十六年而書始成
猶於祭禮遺藁有未及訂定之遺恨深望後之君子能
繼其志嗚呼賢人君子講明正學繼往開來切切期以
論著公之天下後世迄今六百年先生果起而成之然
則儒者心心相印苟以斯文為己任必不使先賢遺恨
不伸於來兹豈非吾學之幸哉先生著禮記章句十卷
編次前後各從其類其分章畫節多本朱子綦儀禮義
例因所纂集者不出乎戴記故題曰禮記類纂此書本
倣儀禮而第曰天子肆獻祼饋食禮纂者蓋亦有微意
存焉夫既取古人諸書裁制襞績以從吾之所說是即
為自著書而猶冠以古經之名則於實已不稱萃嘗謂
經傳通解此朱子之書而非周公之書然則先生此書
不稱儀禮儻在斯乎先生講學最尊朱子朱子拳拳於
三禮輔以勉齋迄未稱成書若使先生得盡將其所纂
集家鄉學邦國王朝及喪祭二禮悉如此書例成一家
言其文可誦即可推而行之而以儀禮十七篇仍還之
高堂生之舊益大成朱子之志惜乎所傳者僅此也後
賢有志其推先生此書之例而克成之當亦先生所望
也夫乾隆癸巳桂月高平後學檀萃謹序
