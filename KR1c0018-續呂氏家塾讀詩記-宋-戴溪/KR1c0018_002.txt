續呂氏家塾讀詩記卷二
宋戴溪撰
讀小雅
鹿鳴燕嘉賓之歌也詩辭止言嘉賓序詩者增言羣臣
失文王賓友羣臣之意矣鹿在山林順性自適呦呦相
呼食野之苹其高潔若此豈得而豢養哉我有嘉賓高
潔如之幡然肯來使我得備禮置樂以飲食之又實幣
帛以將之其好我若此豈不足以明示周行以為榮耀
乎次章言嘉賓之德示民篤厚君子有所則傚今也我
有旨酒使嘉賓式燕遊敖豈不樂哉末章申言禮樂之
盛求以燕樂嘉賓之心惟恐一毫不當賢者之意非所
謂忠臣嘉賓得盡其心也
四牡勞使臣之還而歌是詩敘述其忠孝之情以閔其
勞也言其來則似他國之使矣苦而易敗謂之盬幹蠱
未畢倉卒而歸始雖苟成久必易敗故出使不可亟歸
者謂王事之不可使易敗也駕彼四牡倭遲周道馬亦
倦矣懼王事之易敗壊欲歸而不敢憂心傷悲啟處不
遑忠孝兩盡矣翩翩者鵻或飛或下不出乎苞栩之間
不離其所翺翔自適行役之人不遑將父覩物有感焉
將非養也扶持奉侍往來游適之謂也末章言是用作
歌以將母之意來告君庶幾其早歸爾人情曲折具
述無遺如其自言不過此也人情豈不感悅矣乎(案四牡後)
(當次皇華次常棣今並缺)
伐木燕朋友故舊上下同之然大要主在下者言也伐
木丁丁取其辛苦共事之意也因伐木而聞嚶嚶之鳥
有求友之聲可以人而不如鳥乎友朋之義神實聽之
貴在于終久而和平如木之交其末不隙雖然酒所以
合歡故必有嘉殽旨酒以飲食朋友然後情意歡洽既
有殽醴以速諸父諸舅矣惡得而不速朋友寧彼不來
微我弗顧弗顧則我有咎待朋友如其族姻親之至也
末章又以兄弟待之尤見其親也夫民之睚眦或生于
酒食之間遂至于失德不可不謹也故我有酒食則速
朋友朋友有酒則從而湑我無酒酤我坎坎鼓我蹲蹲
舞我形跡無間彼此如一何親如之首章言其和平末
章言其燕樂故樂而不流久而不厭非酒食嬉戲相逐
者比也此所以為文武之詩
天保下祝其上非必燕而答賦也天命無常雖一日不
可恃今也為天所保一定而不可易甚固而不可解單
厚則無福不可勝多益則無物不繁庶又從而申言之
曰戩穀者言其善也曰遐福者言其遠也罄無不宜則
事皆如志維日不足則日新又新如山如川委積流衍
維天之福君實有之不惟此也宗廟饗之綏以夀祉百
姓化之莫不好德如日如月得天久照如南山夀無或
隤阤如松栢茂咸受庇覆極天下之福萃于一人其餘
福被于百姓可謂盡善盡美矣(案天保後當次采薇今缺)
出車為南仲作也何以為勞還率之詩蓋古人之舉事
必有所因後世遂用為故事此詩指當時實事言之文
王奉天子之命命南仲以城朔方城朔方者所以攘玁
狁也玁狁既平之後因經略西戎示之以威而還一舉
而兩得之也前二章言其出後二章言其歸也其出也
悄悄有戒心也其歸也赫赫美武功也喓喓草蟲與草
蟲之詩同意去時兒女悲歸時鐃鼓競兩不相害也
杕杜則未知因勞南仲而作歟其諸他勞還役歟始言
其多暇次言其將歸又次言其不遠想望其人數歸期
而待至也末乃言其未歸蓋待人者易久也日夕望歸
謂其至矣今乃未聞束載未見來歸期已逝而身不至
但數寄聲相勞苦而已雖然卜筮之言皆以為近言必
可信征夫其邇矣極道人情之曲折宛轉于歌咏之間
戍役安得而不悦也
魚麗不見其告于神明序詩者言之何也古者有物必
祭況萬物盛多如此必告于神明矣其曰可以告神明
非直言告也北以魚麗為美非南方多魚比也故鱨鯊
鰋鯉悉麗于罶言其物之多也孟子所謂穀與魚鼈不
可勝食也物之多者未必全美其美者未必全偕其有
者未必及時三者咸備始為備禮此之謂無所不順也
南有嘉魚與鹿鳴相類特嘉魚兼言得賢之意得賢而
與共樂此太平之盛也設網而得魚烝然言備禮以求
賢也樛木而甘瓠纍之言屈已以下賢也至于翩然之
鵻烝然而來誠意已孚賢者引類自進矣始也與嘉賓
衎然燕樂中也言式燕綏之則有以綏懷我矣末言式
燕又思則相與無斁賢者之來無窮矣夫一賢之得不
足以為盛故必貴于得衆賢衆賢之得未足以為盛故
必貴于賢者之相繼此烝然所以貴于又思也
南山有臺詩人言人君得賢立太平之基而享天下之
福也君子謂人君也人君勤于求賢逸于任賢既
得賢矣恭已無為何樂如之光于邦家為民父母既有
遐夀又有德音子孫千億保艾爾君之福備于此
矣禮記曰大德必得其位必得其禄必得其名必得其
夀德為聖人尊為天子富有四海之内宗廟饗之子孫
保之此之謂也
蓼蕭諸侯享天子而作是詩也蕭香草也蓼然長大零
露湑兮潤澤可知自湑至于瀼瀼泥泥自泥泥至于濃
濃愈久愈厚潤澤無窮始見君子披寫情素燕樂笑語
次乃寵光優渥禮意各稱既而歡樂親愛兄弟具宜末
而錫予蕃庶文物可觀君有如是之德故思所以報之
始曰有譽處言有天下之顯名也次曰夀考不忘言萬
夀之無窮也次曰令德夀豈言德夀之兼全也末言萬福
攸同則四海同其福矣不專于一人而同于四海此所
謂澤及四海也
湛露天子燕諸侯而作是詩也厭厭夜飲見天子燕私
之恩令德令儀見諸侯温克之善夫情不親者常生于
上之隔下禮有虧者每起于下之恃上兩得其道此所
謂和樂而不流也
彤弓諸侯獻功天子饗之賜以弓矢而作是詩也夫諸
侯賜弓矢得以專征伐今賜之彤弓弨則弛而不張藏
則受而不用見征伐不得已之意也載如倒載干戈之
載櫜與載皆不用也謂諸侯為嘉賓而喜樂出于中心
然後鐘鼓之設不為虛文饗與燕不同饗以早朝為禮
故盡一朝之勤燕以殷勤為好故曰厭厭夜飲不醉無
歸
菁菁者莪英材被樂育之教為是詩也阿與陵高沚居
卑下言隨其高下各得所也中陵中阿兼言容受之功
中沚兼言潤澤之益天子視學為士者得見天子志氣
和樂威儀濟濟皆起敬起愛此心欣然自喜既而天子
有所錫予恩及其下夫始也和樂以致其誠終焉錫予
以將其意為士者感悦於心宜何如耶故曰我心則休
賈山曰地之美者善君之仁者善養士士未易養
也養得其道則為士者肯留不得其道則望望然去之
矣昔也譬之舟然汎然不繫未有定止今也既見君子
此心休焉服習其教以待大成不復有遠引者矣
六月吉甫受命北伐既歸而羣臣作是詩以美其功也
首章言常服次章言成我服三章言共武之服此三者
不同常服言兵車所常用之服我服言六月禦暑之服
也武服特言服武事爾始也六月皇皇然飭戎車而駕
四壯其事甚急次章其辭少緩比物四驪則廏有餘馬
既成我服則士有單衣于三十里則行有常程古之人
不以倉卒輕變節制若此三章言戎馬之大兵事之嚴
既嚴且敬莫敢不共武事以定王國四章言玁狁無道
建大將旌旗而出也五章言戎車安靜四牡閒暇薄伐
玁狁追至太原夫以六月興師若此其急乃整車徐行
薄伐遽止功成而不矜非吉甫有文武之德何以及此
吉甫之既歸也蒙燕喜之禮被多祉之賜天子既嘉寵
之于是行役既久其朋友亦相勞苦為酒食之禮當時
有孝友之張仲蓋仲在當時必參預吉甫軍事故并美
之也
采芑方叔受命南征既歸而詩人美其功也宣王承亂
離之後田萊多荒始修治之故有新田菑畝今取民為
兵采芑新田將以食馬方叔涖而觀之有三千之車試
師干張旂旐于野之外已而言其率此羣士車馬之盛
命服之華赫然其足畏也三章言飛隼之搏擊者高飛
戾天今皆集于其所止猶三軍之士集而聽命方叔涖
而觀之也繼言陳師鞠旅謂其戰也振振闐闐謂其歸
也末章言凱旋之功也荆蠻小醜敢于侵犯王略方叔
以元老壯猶不假用力而先聲所暨蠻人震懾功亦茂
矣夫荆蠻在先王封域之中非玁狁比也故薄伐玁狁
而荆蠻來威勢不同也
車攻宣王會諸侯而因以田狩詩人美之而作也八章
皆有次第前三章曰駕言于苗皆有司戒具之辭也四
章言諸侯會同之禮五章言會畢而田也六章言馳騁
之有法射御之合度七章言進退之不譁恭儉之有制
也末章言既畢事而嚴靜如其初功歸于天子也于征
者田畢而各復其故也
吉日車攻俱言田獵旨意不同車攻會諸侯而治兵託
于田也吉日因田獵而御賓客專于田也是詩也見君
臣相悦之意羣臣率左右以燕天子天子酌酒醴以御
賓客和樂而不流此其所以為美也戊辰之日禱庚午
之日田車堅馬良又差擇焉不輕其事若此然大陵之
上漆沮之旁驅衆禽而至王所羣臣不敢先射以待天
子天子所取者纔大兕小豝而已又何其仁且廉也
鴻雁宣王命使安集離散詩人美之而作也鴻雁于飛
未有定止猶民之未安也使者劬勞郊野撫定其民于
是先及可矜之人可矜謂何鰥寡是也既而鴻雁集于
中澤猶民漸復舊業也使者為之築垣墻以處之雖一
時劬勞室家既成則終于安寧矣雖然離散者多未易
復也雖有集于中澤者猶有哀鳴嗷嗷者又將安集之
劬勞特未艾也明識治體之人謂我劬勞其愚蒙者必
且謂姑息示百姓以驕使之求多于上也百姓安樂則
驕逸驕逸則難化自昔小人有是言也
庭燎夜如何其非宣王之問也詩人見庭燎之光聞鸞
和之聲知天子之視朝問夜何時乎夜猶未央也使宣
王始也鄉晨而視朝詩人何尤焉自未央而至鄉晨則
為可慮爾(案黃震日鈔夜如何其古說皆謂宣王夜興而問早晚雪山以為宫棭執事者相為問答)
(之詞董氏以為司烜之屬所為嚴氏以為詩人設為問答之詞皆不主舊說與岷隱合)
沔水厲王之亂諸侯莫朝宣王中興詩人戒諸侯以來
朝其末因以規宣王也首章言流水朝宗于海治世之
常也飛隼來去無常亂世之變也嗟我兄弟先責同姓
之國邦人諸友次及國内之臣無有能念亂者能念亂
則能勤王矣且誰獨無父母乎王室之亂若此猶父母
之在戹也次章申言之不蹟謂蹤跡不至諸侯之不來
也念彼不來起居不安憂心難忘此二章責之深末章
勸之至也彼飛隼者循于中陵漸有止泊之意猶諸侯
之將朝也因以勸戒之謂彼民訛言者謂諸侯之不朝
其意安在此豈可不戒乎不惟此也讒言將興于王所
我友其可不敬乎我友指邦人諸友不欲斥言兄弟也
何以為規宣王使宣王聞是詩也知諸侯之來朝無常
修已以待之無寧信讒而棄諸侯也
鶴鳴誨宣王者非止一事也始言鶴鳴于九臯聲聞于
野言無遠而不聞也次言魚潛在淵或在于渚言無伏
而不見也樂彼之園謂有樹檀也其下有落葉惡木焉
豈得狃于樂而不知言君子小人並立而已之樂不可
狃也他山之石可以為錯以石為錯可以攻玉齟齬者
可以成就人而順適者之無益也雖所誨者不止一事
大要言事無隱而不彰安于美者當知其惡察于逆已
者惡其順已者可也
祈父詩人為武士作也爪牙之士不安其居使其母主
亨爨私家之害小宿衞遠出天子左右無爪牙之士
公家之害大祈父莫以告其不聰莫大焉此杜蒯所以
飲師曠也
白駒詩人惜賢者之去而冀其復至也上兩章深言賢
者之難至惟懼其不留也幸哉白駒食我苗藿得以縶
維之所謂伊人者因白駒之縶維于此焉逍遥而為嘉
客蓋求之亦難矣三章言白駒來思言賢者至止也賢
之難至也如此夫既已至矣為公卿者不以賢才為念
逸豫無度賢者不肯留詩人亦知不可留也故為之言
曰謹爾優游勉爾遁思猶曰努力自愛之意非贊助其
去也末章言白駒在谷言賢者隱嚴穴之間可敬而不
可䙝也幸無金玉其音心遠而與世絶庶幾斯人之為
徒求之而可以復至也
黃鳥閔衰世俗薄也世盛則疆界無彼此之殊世衰則
鄰里有不相往來之患民有適異國而思故鄉者言黃
鳥集于穀將以啄我粟方此無聊幸無侵擾為也不我
肯穀言不以我為善也相與讒毁不可辯明宜乎其不
可與處也非我族類其心必異不若復我族人兄弟之
為安也上無勤恤之心故下有相棄之意此其所以刺
宣王也昔唐太宗初即位時連年旱蝗百姓東西就食
無怨咨者知上有恤我之心也宣王鴻鴈之詩似之及
比年豐稔米斗直三四錢而百姓怨嗟者知上之不恤
我也宣王黃鳥之詩似之
我行其野刺世俗衰薄又甚于黃鳥之詩蓋黃鳥猶指
平人是詩則責諸姻戚矣皇皇郊野之中倚樗以為蔽
采蓫以為食其栖栖之意可想也昏姻相投不我肯顧
雖託宿猶不見容況就居乎末章申言彼豈不知親戚
之義者棄舊姻而求新特爾誠若此亦未必遂有益于
已徒然為異而已蓋人之厭舊喜新者一見其人情態
即異新者何遽有利于我舊者亦何遽不如人二三其
德政自不能免爾(案我行其野後當次斯干今缺)
無羊宣王考牧詩人借牧人而美之也爾指牧人也三
百維羣不止一羣也九十其犉犉之外其數多也其角
濈濈不觝觸也其耳濕濕潤澤無疾也降阿飲池或寢
或訛各適其適也爾牧來思蓑笠負餱牧人閒適無事
也凡時祀之牲必用牷物三十維物一色者以三十為
别用牲于是乎取之周官牧人專掌六牲今牲既具牧
人之職盡矣又從而申言之畜牲馴擾牧人閒適蒸以
為爨分别其牝牡使不相亂爾羊性狠而敗羣今也矜
兢然自適而不驕不騫則不至于疾走而亂行不崩則
不至于羣走而潰散以手麾之悉如人意其馴擾可知
矣牧人無事安寢作夢或衆而魚或旟或旐莫知謂何
大人占之因象得類知年豐而民庶邦之有慶莫大于
此夫室成而落之必有祭焉羣牧亦有室宇故得與考
室同為贊頌之辭皆以吉祥終焉
節南山家父責難于其君也南山節然巨石巖巖猶師
尹之尊嚴為下民所瞻仰也憂心熾然將正言之懼其
得罪也昔厲王監謗以至大亂國命幾絶上亦何用于
此今不監矣庶幾可以有言二章言南山節然雖巉巖
可畏然其中平坦寬廣草木生焉今師尹外為嚴峻内
實不平謂之何哉天方降災民方訛言曾無懲戒之心
嗟惜之意三章直言尹氏而責之其人為國之根柢秉國
之權衡四方倚之為維綱天子賴之為毗輔使斯民不
至于迷惑昏亂者皆太師之責也天乎獨奈何空人之
國如是哉四章明示義理而誨諭之曰事不躬親雖庶
民弗信彼從仕者子弗親問則不可使仕勿罔人君謂
已問而得其實也務平其心止而勿用無使小人為國
家殆彼姻婭之瑣瑣者亦勿使得美仕可也繼此言尹
氏不足責遂責難于其君故五章言天不佑于我家生
此小人為妖為厲百姓莫不懷怨毒之心使為人君者
心有所止不至于泛濫無别心懷至平不至于偏黨多
私則百姓之心亦必休息而惡怒之意皆忘矣六章言
天意不弔亂未底定隨月而生民意皇惑吾心憒憒然
憂之今者誰秉國成乎秉非其人君上何不自攬其權
而卒勞苦至此也七章言憂亂之切欲駕四牡而他之
四方無可往者蹙迫若此往必不達也八章言朝廷之
上喜怒無常怒則干戈以相向喜則酬酢以相歡俄頃
之間喜怒易變其不可恃若此所以懷欲去之志也九
章言天意未平使王心不寧王不自懲其心反怨其正
已者末章輸寫情素自言作詩諷誦熟究王心所以致
此者願吾王一改是心以養萬邦而已矣
正月大夫閔亂之詩也世之將亂也君子隱憂或諷或
諫而避禍者去位小人得意窮奢極欲而甚者賣其國
下民柔弱者無自存之計強梗者有倡亂之心是詩皆
有焉憂心京京者君子也飲酒洽比者小人也惸獨者
柔弱訛言者強梗也首章言正月隕霜繁盛若此民之
訛言又甚于天災人皆玩視我獨憂傷自憐小心憂隱
如鼠至于疾痛也二章言父母生我適當此時遭彼訛
言之人或美或惡悉自其口出吾憂心愈增彼乃侮言
見及三章言憂心孤苦既念其身又念其民獨未知國
將安歸我輩於何就食爾四章言空國無君子獨中林
纔有薪蒸而已民方危殆視天夢夢然殊不省察何也
已而曰天特未定爾既定則靡人不可勝勝猶言加也
上天豈憎人而生亂耶特天之未定爾五章言岡陵之
高人所見也民之訛言乃以為卑其變亂是非若此寧
莫懲戒使之滋甚乎世之將亂也其桀黠小人喜言卜
相驚動愚民又自詫其神聖使人歸已故招故老而占
夢聲言于人自謂已聖彼愚民者更相告語翕然共信
亦孰知其真是真非乎六章言天甚高矣猶曲身而立
地甚厚矣猶蹐步而行懼之至也彼小人者乃無所忌
憚但號此訛言其造作有次第有由來不知此人者胡
自為虺蜴以毒害平民乎七章言阪田之中有特然之
苗孤立而難保天又摧挫之盡用其力如不我克然假
天以為辭也彼其始求我以為則也如恐不得及其既
得也但堅執我以仇讎然既不俾之去亦不使之力何
也八章言心之憂結不特民言之訛今兹之政胡為若
此危厲也火方燎原尚不可滅孰謂宗周之赫赫今乃
為襃姒所滅乎九章言終日永懷憂念不釋又迫隂雨
跬步不前車既載將欲有行棄爾輔而無倚仗輸爾載
而滿積不已于是時而求人為助不亦晚乎此晉惠公
號慶鄭之時也十章言欲車之不敗乎則無棄爾輔增
于爾輻屢顧僕則不敢輕進不輸載則車輕可行若是
而可以越險無虞曾不以是為意乎十一章言魚在于
沼迫蹙無聊雖自潛伏淺狹易見喻已之不可遁也憂
心慘然念國之為虐使我至此極也十二章言世雖危
亂彼有小人者其樂特甚旨酒嘉殽以與鄰里親戚共
樂之獨我心殷然而憂爾末章言佌佌者有屋蔌蔌者
有穀獨百姓無穀天又從而椓喪之爾雖然富者猶可
治也獨惸獨最可哀爾辭意哀切反覆詳盡憂君憂國
憂民而憂其身微見焉可以為賢矣
十月之交向之人從事于皇父而作是詩也首章言純
隂之月月微則可今日食而微隂太盛矣下民所以甚
哀也二章申言日月之食皆無政所致也隂氣既盛月
復侵日何不善致此乎三章言震電煜然在人耳目人
情不安無有好懷加以山崩川湧變異若此今之人曾
莫懲戒指言皇父也四章言皇父為卿士自司徒以上
皆其黨也相與朋比内又有豔妻用事指皇父之妻非
襃姒也五章獨指皇父言之是詩本譏皇父番維司徒
而下因皇父之黨而及之也彼皇父者豈自咎其非哉
胡為築室于向即我家而興作無一言見及遽徹去我
牆屋淫及土田或汙或萊自言已非戕奪而有之食采
于此禮固當然也六章言皇父自聖其愚作都于向氣
勢之盛自謂不戕擇三有事之人以為之佐信其為厚
藏之人也多取朝廷老成以為之屬使朝廷無可倚之
人又擇其車馬之良者以居于向蓋古之小人每城其
都邑輦其金帛徙其豪強以實之而又多取名勝以為
觀美者甚多皆皇父之餘智也七章言皇父無道既取
其室又役其力雖賢者不免故黽勉從事不敢告勞自
謂無罪辜矣而讒口囂囂然夫下民災害非自天降人
實為之此所以為可畏也末章指向言也悠悠我里言
脩廣也凡我閭里莫不病之四方饒裕我獨無所居百
姓閒適我獨不敢休皇父之故也雖然天命不通順受
而已豈敢輕去鄉里傚我友之自逸哉始驚天變可畏
中憤皇父之不道末乃歎其身之憂勞而卒歸于天命
不敢怨焉為此詩者亦賢矣夫
雨無正前輩以詩義不可曉當闕疑此詩似周宗所作
刺朝廷之士緘口結舌引身而去也首章言天道浩浩
然廣大惟在我者不長其德故降此饑饉以斬伐四國
非天之故也旻天有甚疾之威苟在我者弗慮弗圖彼
有罪者既伏其辜則無罪者亦淪胥以徧矣蓋言天命
無常惟先事而慮未事而圖之則可以免不然其為罪
均也二章云周宗既滅言翦除宗室存者無幾似為已
言也正大夫者皆離此而居不知我勞勩三事大夫莫
肯在公邦君諸侯莫肯來朝人情離散亦可見矣庶幾
王有所懼而為善反出而為惡何也三章呼天而告之
下有法度之言奈何君之不信如行邁而無止也凡百
君子獨善其身則有之矣胡為乎不畏于天弗慮而弗
圖也四章言兵戎已成饑饉已遂獨左右侍御之臣憯
憯日瘁爾所謂君子者莫肯告之于王王聽其言則隨
問而答人或見譖則遽請而退曾無眷戀之意其自為
謀則善矣五章言不能言之人言不出諸口則無繇可
去以至憔悴其身能言之人巧飾虛辭故能脱身而去
以處于安樂之地世亂則人臣以得去為幸故也六章
言君子之去者皆曰往仕則事急而且危故相率而不
肯仕爾使我言其不可使而聽其言則有負于天子言
其可使而勸之留則朋友必且相怨矣七章言離居之
人勸其遷于王都使復其舊也乃以無室家為辭鼠思
以泣言隱憂飲泣之意不敢顯言之有言則人爭疾我
矣彼昔離王都之時誰為爾作室于外今乃以未有室
家為辭乎(案雨無正後當次小旻今缺)
小宛似與五子之歌同意曰先人曰爾所生曰脊令似
非疏者也首章言鳴鳩而欲戾天力微不足以高舉也
微弱之人欲有言于人君猶鳴鳩之欲戾天詩人自謂
也意欲有言而力不可言此所以憂傷念先人而懷文
武也二章言人亦孰不飲酒者但齊聖之人飲酒温克
彼乃昏然無知一醉之後日甚一日愈不可解侍飲
之人宜敬爾威儀天命不可再得矣言國之將亡也三
章言中原有菽庶民采之菽至微也生于平原民猶不
敢輕棄必采取收藏況為子而棄其父之業乎蜾蠃無
子負螟蛉之子而教誨之猶能克肖其類況為子而不
能從父之訓乎四章言視彼脊今每能飛鳴急難相呼
也今我行役于外始也日邁繼而月征猶不敢忘君而
告之夙夜不忘無忝爾父可也念先人而使之不忝于
父此非兄弟誰其言之五章言桑扈啄粟猶肉食之人
而為麄糲之食也詩人自嘆若此固甘心焉獨哀夫填
寡之人上以為宜岸宜獄無繇可出其家握粟而卜之
不知何時能善也末章言世亂則小人得志善良恐懼
温温恭人惴惴小心其謹畏亦甚矣如登高而恐墜如
臨深而恐隕如履薄而恐陷也哀填寡而憂恭人懼其
君之不能長存也可謂怨而不傷矣
小弁太子之傅作也首章言鸒斯弁然意欲反哺故歸
飛提提民亦莫不有父母得以為善我獨遭罹此禍不
得孝養身陷于惡曾禽鳥之不如小民之不若也何罪
于天而至于此心之憂矣無可奈何云爾二章未暇憂
已先憂周室之將壞也周道坦夷鞠為茂草國將亡矣
惄焉如心之擣疢焉如首之疾假寐長嘆憔悴以至老
憂之至也三章言里有桑梓猶知愛敬況在父母朝夕
瞻仰今也内外無所繫著若無父母然不知我生之辰
安在至于此極也四章言柳之茂密鳴蜩噪焉淵之深
杳萑葦生焉猶人君無寬廣平易之心讒言紛亂之多
也讒言易入無所容身譬彼汎舟莫知攸止心之憂矣
雖欲假寐亦不能也五章言鹿之疾奔猶待其類雉之
朝鳴猶呼其婦今輕去其后略無戀戀之意又翦其枝
葉如壞木之有疾也憂心若此寧莫聞乎六章言兔投
于人猶擁護之道有死者猶掩藏之君子執心若此其
忍乎故憂心而繼以隕涕也七章言君子聽信讒言如
相酬酢何其相得之歡也略無恩意少舒暇之以究其
是非彼伐木之掎猶懼其折析薪之杝猶順其理舍彼
讒言之罪而誣罪于予其可乎末章莫高匪山莫浚匪
泉言人情險于山川其高深特又甚焉君子無輕發言
聽之者必將文致其罪矣已而知其不可奈何曰無逝
我梁無發我笱猶曰無壞我基業之意也我躬不閱遑
恤我後吾身之不見容又奚暇恤其後乎
巧言大夫傷于讒望其君而怨其人也悠悠昊天曰父
母且此疾痛呼天與父母之意也亂之為言讒人交亂
之謂也天降喪亂亦既威矣亦甚大矣予謹畏無罪之
人也安得有是乎二章言讒人之始亂也君子泛然涵
容無所可否浸潤不已遂至于信讒人君聽言有賞罰
二柄而已怒其讒者亂可以速沮賞其被讒者亂可以
速已如之何其泛然無别也三章言君子既無所賞罰
始也聽受讒言不能無疑至于屢盟其羣終也信盜人
之言遂至于暴亂王繇盜言甚甘如人嗜食而不自知
也彼譖人者柔佞軟媚豈曰安止小心以服事其上其
實則為王之病而已四章言國家宗廟宫室故在皆君
子之為也典章法度具存皆聖人之定也彼讒人者將
有心破壞之我安得不忖度其故忖度之則情狀得譬
如狡兔之躍遇犬則獲矣五章言柔弱之人易足搖撼
君宜植立之往來之言易于浸潤心焉宜記數之蛇蛇
碩言謂正大之言舒徐容與無愧于心故宣于口而無
疑若夫讒巧之言微說形似呫嚅昵昵或高或下且怨
且訴如笙之有簧此無他顔厚有歉故也觀于斯二者
君子小人之言辨矣末章望其君而不可復返也故怨
其人而冀其自息也彼讒人者何人哉威儀技藝不足
以動人朋類儔匹不足以鼓衆徒多為謀而不知其身
之將亡也蓋亦幾乎息矣
何人斯暴公雖譖蘇公是詩不指言暴公而怨其從行
者也首章言彼何人斯指從行者言之皆蘇公之友附
暴而棄蘇者也其心孔艱謂其艱險多事也過我橋梁
不入我室自謂隨暴公經從而不敢見也二章言從行
者二人誰實為此禍以譖我于暴公不然胡為逝我梁
而不入唁我始者相與不如今日云不我可不可猶所
謂不可于光禄勲之意也三章言彼何人者胡視我陳
陳者屋壁塗塈之側也過陳而聞其聲特不見其身爾
為人若此縱使不愧于人亦不畏于天乎四章言彼何人
者如飄風然不自北不自南適當吾之前使其經從他
道聲音不相聞吾心平焉過其前而聞其聲徒以攪亂
我爾五章言謂汝安行乎何為不舍于我謂汝速行乎
則有暇而脂車然則子安行矣特不屑見我爾在我固
不敢望苟得一來則我心釋然云何睢盱而望子乎六
章言子往而不來猶之可也還而一來則我心坦然今
也還而不來則不相合所以難知也苟得一來使我得
以祇敬迎候豈不然乎凡此數章皆所謂極反側也七
章言始者友愛如兄弟如壎如篪謂相應和也貫如貫
珠謂合比為一也今若此信不我知矣當出三物以為
詛爾親親之怨也末章言為鬼為蜮則不可得見能致
毒于幽闇若人者以彼有靦之面目與人相視未有已
時豈當如此舉事乎故作此好歌以極其反側之意反
覆論難盡其情而極其辭緩而不迫怨而不怒使聞者
羞愧無以自解免此所謂好歌今人親愛之爭者不為
疾聲詈語曰吾以禮好相問亦此意也
巷伯寺人作也寺人之讒非在外庭其徒實為之故序
詩者知其為巷伯蓋巷伯寺人之長也忌疾窺伺最為
深險作此詩者咸其朋類故極其怨毒之詞也首章粲
然成文由于萋斐事有羅織而成者其文致可見也彼
譖人者為巧若此亦太甚矣二章言星象在天本無定
名正由其舌哆然故成其為箕彼譖人者誰與之謀使
口舌之廣若此乎三章言譖人者本無他技惟緝綴語
言翩翩然順入而已明知聞之最易覺悟汝宜自謹人
將不汝信矣四章申言之捷捷機警之意幡幡反覆之
貌譖人之術不越于此四者倉卒之間豈不汝受久而
必變矣五章言譖人者驕被譖者勞驕者每事如意故
動皆好好勞者不能自保故事皆草草上之不察庶幾
天知之爾六章申言譖人以及同謀之人畀豺虎而不
食畀有北而不受畀之有昊庶幾天誅之爾末章言畝
邱雖高楊園猗之高者陵夷則卑者迆邐而漸進寺人
不足道懼其以卑而踰尊也凡百君子敬而聽之當豫
為之防爾
谷風刺朋友道缺先和而其後有隙也首章言谷風和
習生長萬物猶朋友相與之益也已而風雨交作則和
習之意少衰矣此無他當恐懼之時同心相與甫及安
樂遂相棄爾二章申言之維風及頽則迴風飄急勢益
可畏比之風雨尤甚矣末章言維山崔嵬草木萎死則
是風也飄蕩乎大山之上其威尤甚向之所謂習習者
安在哉忘大德而思小怨不惟相棄而已固將致怨焉
此其所以可畏也
蓼莪孝子無以終養父母既殁追念而作是詩也前二
章言細微之草皆得其養至于長大茂盛哀我父母生
子勞苦獨不得所養憔悴以殁三章言缾甖罄然尊罍
之恥寡弱無養君上之責也若此而生不如其久逝也
今無父矣將何所怙今無母矣將何所恃出則銜悲入
不反面此終天之恨也四章具述父母之恩欲報無從
天實臨之何有限極後二章託言政暴民貧之意烈烈
言其酷也發發言其疾也律律者峻峭之象弗弗者飄
忽之貌上有暴政下有貧民故不得養其父母有終身
之恨焉民莫不穀于時固有貧富不均者矣終篇無行
役之辭知民怨其貧也傷哉貧也生無以為養死無以
為葬蓋為孝子者同此心也
大東刺不均也首章言成周盛時簋飱饛然棘七捄然
人共食之均得一飽其道平直如砥如矢君子服行小
人視傚今乃不然睠念回顧為之出涕二章言小取大
取並出于東以公子而戍役猶以葛屨而履霜佻佻輕
脆之貌也往來不已使見者心傷焉三章言寒冽之泉
無浸已穫之薪猶憚人之不可重困也彼既為薪矣庶
幾可載而歸無使其至于腐猶憚人宜休息之無使其
至于亡也四章言勞役之不均也東人職為勞苦而不
蒙勞來西人未嘗勞苦而衣服粲然不特此也為舟子
者得衣裘裳厮役之子亦有厠于百僚者可謂不均矣
五章言上賜與之不均也或有酒醴之賜或求水漿而
不得彼佩璲者鞙鞙然不以其長而得之自維天有漢
以下言星象森列于上無與于人事故不能監察于下
而使至此極也
四月大夫遭亂欲遯世而作是詩也首章言四月維夏
是必以四月行役于江漢之間歴秋冬而未歸故二章
言秋三章言冬也四月夏之初也至于六月暑且退矣
盛夏行役曾不少休先祖有神靈在天寧忍予若此不
一救之乎二章言秋氣淒然百卉衰矣亂離且病于何
而歸乎三章言冬氣栗烈加以飄風我獨何害與他人
殊乎四章言行役既久故山荒蕪嘉木彫殘不知其罪
何以致此也五章言視彼泉流或清或濁其濁者有時
而清我禍日結是無時而能清也六章言江漢滔滔襟
帶南方地遠且險今兹行役是宜盡瘁以仕也寧不知
有我乎七章言身非鶉鳶欲高飛而遠舉身非鱣鮪欲
深伏而潛匿言自此將遁也末章言隱遁山澤蕨薇可
以采茹杞桋可以斤斧予作此歌告愬哀切將決然而
舍去矣
北山為役使不均作也觀其詩辭言偕偕士子大夫不
均知大夫尊養而士子勞苦也我從事獨賢非多之謂
也觀嘉我未老鮮我方將之辭知宴安之人陽推其能
而意實役使之也
無將大車與無田甫田之意同非悔將小人也以大車
為小人則任重者非也下云無思百憂意未嘗及小人
力微而挽重徒以塵自障而無益于行猶憂思心勞而
無益于事也世既亂矣不能挽而回之如蚍蜉之撼大
樹也徒自損傷而已爾
小明前三章念共人而悔仕後二章勉君子以安位觀
心之憂矣自貽伊戚念彼共人興言出宿此四語者當
時必有温共靜退之人勸大夫以不仕者不從其言故
悔恨至于涕泣睠睠懷顧欲出宿而從之也已而知其
不可去乃自勉曰凡爾君子亦何懷安之有靖共則不
躁正直則不撓守此道行之人雖不知神必福之矣始
悔仕于亂世終不忍去其君可以為賢矣
鼓鐘言幽王鼓鐘于淮水之上夫淮去豐鎬遠矣幽王
巡遊至此亦見其流連無度鄭氏云昭王時鼓鐘之詩
所為作蓋昭王南巡至漢故疑其為昭王也夫山川不
殊鐘鼓如故賢君樂此則為喜不賢君樂此則為憂前
三章之意皆然末章言鼓鐘欽欽然不敢慢琴瑟與笙
磬同音二雅二南與籥俱不僭亂此古之樂也其不淫
若此言後人之不然也
楚茨祭之始末略具于是君子可以觀禮矣首章言去
茨棘而蓺黍稷以為粢盛酒醴享祀妥侑大受祉福二
章言有司恭肅濟濟蹌蹌以潔其牛羊剥烹陳列奉承
以進祝祭于祊求神之道咸在祀事孔明隱然之理昭
著于是先祖大其禮神保歆其祀孝孫有慶則受福而
得夀矣三章言執爨之人踖踖然而敬薦熟從獻莫不
咸備王后靜一薦其庶羞其品甚衆已而賓客醻酢禮
嚴而情洽于是感格于神報以福夀矣四章言禮行既
久人雖甚倦禮不敢失于是工祝致福于其君曰享祀
馨香神享其物百福之來可卜也如幾則遲速及時如
式則豐約適中齊稷匡敕致其敬戒之意永錫爾極予
以建中之福至于萬億斯年之久此皆祝嘏之辭也五
章言禮儀既備工祝告成神醉尸起送尸而神歸于是
宰夫徹饌九嬪贊獻徹豆籩已乃燕同姓于東序故曰
備言燕私末章言燕私之禮其始之祭也樂具入奏祭
畢而樂出既燕而樂復入將與同姓安福禄于其終也
爾殽既行無胥怨而有胥慶醉飽之後長幼致禮歸美
于其君曰神享是祀矣使吾君夀考禮時為大順次之
今既順且時謂無一不盡子子孫孫幸勿失墜而日引
之以至于無疆也前五章神致福于孝孫後一章臣歸
美于君上非光昭于神人何以及此
信南山與楚茨詩相類楚茨言祭祀之禮推至于蓺黍
稷信南山言稼穡之事極至于奉祭祀曾孫指后稷公
劉以下歴代皆然也首章言此南山之野父老相傳自
禹時已經理之信矣我曾孫世治此田畇畇然言其墾
辟均一無曠土也衡從東南言疆理之正也二章言自
冬有雪至春有雨優渥霑足曾孫得天天惠于民無有
虧闕能生此百穀也三章言疆埸嚴整黍稷茂盛曾孫
取此以為酒食享尸以及賓受此夀考至于萬年也四
章言田之所出不惟粢盛也又有瓜焉可以為庶羞之
菹以獻皇祖自盡其力以供祭祀此其所以夀考而受
天之祐也五章始言牲牷之薦祭祀以粢盛為主牲牷
次之故曰從以騂牡言毛血而不及體薦言其始也末
章總言祭祀之馨香曾孫之福嘏楚茨信南山甫田大
田四詩皆言黍稷以及祭祀特詳略不同蓋稼穡之事
先以奉祭祀而後自奉養不特黍稷凡物皆然也
甫田與大田相類歴言田事因及祭祀祈禱而已前二
章為君言其民後二章為民言其君倬彼甫田倬之為
言彌望而可見也歲取十千昔者取諸公田以共上也
我取其陳今者取諸廩藏以予民也此事從古已然故
有年至于今今者往適南畝見農人之耘耔覩黍稷之
茂盛或有介助者或有止息者于是進其俊士而勞之
憫其勤也次章言取其粢盛犧牲以祭社與四方我田
既善可以為慶矣而成終實難于是復有甘雨之祈以
相我稷黍使民皆有常心髦士稷黍士女皆言我取其
親愛之意也三章言曾孫至田間見農夫婦子饁餉以
饋田畯至止與農人狎熟攘臂于其間品嘗其食欣喜
可想長畝之禾不易治也既終此畝禾善且多曾孫見
此不怒而喜夫君民雜處抵掌歡笑且耕且食由小人
觀此自謂失禮有忤于君今也曾孫殊不以此為怒其
愛我甚矣故農人手足輕利益致其敏此皆自喜之意
也末章言曾孫之稼如茨如梁彌望高下皆滿謂其未
收藏者也曾孫之庾如坻如京蓄積高而且大謂已收
藏者也自一粒以上皆曾孫之物也不惟此也求千倉
與萬箱蓋已成之倉露積矣已有之箱捆載矣復求多
焉言不勝其衆也黍稷稻粱莫不咸備此農夫之大慶
也何以報吾君乎惟祝其萬夀而已
大田之詩與甫田不類者甫田言省耕大田言省斂也
首章備春耕夏耘之事言苗之碩大者曾孫之賜也次
章言苗稼盡善無稂莠之害無螟螣之賊田祖之神卑
螟螣于炎火致然也三章言雨澤之及時公私之皆善
刈穫之富而利及鰥寡也末章言其君省斂而因以祭
祀介此景福也君民之情如此夫安得而不治乎
瞻彼洛矣此詩似思宣王也自成王營洛之後雖不遷
都而每會諸侯于此謂其道里均也故車攻之詩曰復
會諸侯于東都謂之復會則前者屢會而後來不然也
此詩言六師鞞琫為武備言似宣王會東都而選車徒
之意也諸侯來朝天子錫予所以福禄如茨也服其韎
韐以作六師諸侯助天子習武事作者興起之謂也福
禄既同謂天子與諸侯均此福也昔者君子至止咸願
其享有萬年保其家邦今乃不然此詩人所為歎也(案瞻)
(彼洛矣後當次裳裳者華今缺)
桑扈主交際而作故首章言交交桑扈末章言彼交匪
傲也桑扈交交有文粲然可以人而不如鳥乎胥之為
言相也君子相樂則上可以受天之福下可以為國之
翰君子通上下言之也為國屏翰百辟所法苟不戢則
放縱自恣不難則輕易自如其受福亦不多矣君子之
交際惡可以不謹也末章言獻酬交錯之際觥雖觩然
酒雖甚美人情雖若易縱猶思謙下之道無傲慢之意
宜乎萬福之來如有求于我也
鴛鴦思古明王不暴殄天物出入無度也鴛鴦于飛始
設畢羅鴛鴦既止戢翼自如此聖人弋不射宿之意也
乘馬在廏摧秣自適畋游簡省馬閒無事此古人卻走
馬之意也其仁儉若此宜乎福禄之盛也
頍弁刺不親睦也昔衞獻公戒孫文子甯惠子食皆服
而朝日旰不召射鴻于囿觀頍弁之詩幽王殆類是矣
首章言頍弁而來實為何事也酒食既設久而得見親
莫如兄弟乃間隔若此何也已而自寬曰蔦與女蘿無
松栢則無以生今我生于王猶是也未得見王憂心奕
然儻得見王庶幾悦懌乎二章言頍弁而至實為何期
蓋期我以食也酒食既設兄弟皆來而未得見何也與
首章意同末章併甥舅言之蓋相期者非止兄弟也頍
弁在首言不敢釋弁而歸猶束帶以待命之意也已而
自傷曰國勢將亡譬雨雪之先霰死喪伊邇相見無幾
盍于今夕宴飲為樂乎所謂長歌之哀過于慟哭也
車牽蓋托言于嬪御而作是詩也其意與關雎相類關
雎求而得之車牽求而未至者也關雎以比興言車牽
直致其欲求之意也首章言間關車聲將欲有行以迎
此季女吾之心本非飢渴望德音若飢渴然德音謂佳
音也德音來至吾心歡焉同志之人相與燕喜可也雖
無好友自謙之辭也二章言平林寬廣有鷮焉集而依
之猶令德碩女其心寬平以時來教在王宫者皆有所
依式燕且譽好爾無厭斁矣三章復申言歡樂之意雖
酒殽菲薄姑飲食自適繼以歌舞雖無德亦謙辭也四
章言登高岡而望女柞薪之葉湑然若有所蔽析而去
之庶幾得見車馬之來以寫我心此望望之意也末章
言高山仰望景慕其行必且戒行矣四牡騑騑六轡如
琴言車馬在道調適和順行且至止見此新昏庶幾得
慰我心首章言季女末章以新昏言之蓋有次第也
青蠅大夫戒聽讒也夫青蠅止于樊籬榛棘之間固未
害也然營營之意殆將未已知其將至而豫防之可也
人之剛明者讒言難入豈弟樂易讒言易興夫讒言之
志無極不極其毒不己其始也害極天下其終也禍及
國家若江充之類是也故此詩始曰交亂四國終曰構
我二人指人君至親密者言之不使遺餘一人也青蠅
之詩與采苓不同風主于諷故其辭緩雅有直體故其
辭切
賓之初筵將祭者先行射禮將射者先行燕禮故首章
言燕與射二章言祭也燕與祭之時所以飲酒者為成
禮也今失禮若此故衞武公致勸戒之意焉首章言當
初燕之時肆筵設席左右有序籩豆殽核陳設濟濟酒
既和美飲者齊一無有喧譁及樂奏獻酬之後于是抗
侯而射逸逸言閒雅也射者比耦各獻其功猶曰某賢
于某若干之意其發矢以中的者所以祈免于爵也可
謂賢矣二章言奏樂以樂其先祖合此百禮百禮之中
莫不咸備有壬有林言禮之盛大可觀也壬之為言任
也言其盛林之為言君也言其大周頌曰烝畀祖妣以
洽百禮有飶其香邦家之光有椒其馨胡考之寧飶椒
言其馨香壬林言其盛大也于是烈祖錫以純嘏子孫
各盡其歡各奏爾能猶曰獻爾發功也手仇言射者各
以其耦為敵猶曰手博手談之義賓始手仇主黨繼之
既射之後酌彼康爵不中者又薦之以時物若此可謂
禮之盛矣三章言今之飲酒者則不然夫飲酒者始乎
治常卒乎亂非自克以禮者不能也當其初筵之時溫
然其恭其未醉也威儀反反言其詳慎而不苟也威儀
抑抑言其卑下以自牧也及其既醉也幡幡然輕動而
不莊怭怭然繁瀆而不止舍而遷坐屢舞僊僊此之謂
既醉而失次至于四章則又甚矣始焉猶曰威儀之失
度終焉不復有威儀矣號呼讙呶籩豆紛亂冠弁欹側
屢舞不休可謂既醉而不知其過矣于是焉而戒之曰
凡飲酒者既醉而出則賓主皆受其福醉而不出伐其
德性夫飲酒所以為德者謂其有令儀也醉而無儀沈
酗而已末章申言之凡此飲酒之人有醉有否夫飲酒
所以立監史者正懼其有酒過也彼醉者人知其不善
而不醉者反以為恥何也其已醉者不可言矣其未醉
者猶可戒也式勿從謂指未醉者言也彼已醉者幸勿
從而與之言善自扶持無使爾身至于太怠匪當言者
勿言匪相由者勿語由謂事相關而輕從我也因醉發
言使出童羖謂醉發狂言以無為有真可羞也大抵臣
侍君宴過三爵非禮也三爵之禮子殊不識況敢多又
乎其過于三爵甚矣
魚藻思周之盛王不專指武王言也至治之世鳥鵲之
巢可俯而闚蓋德及鳥獸魚鼈則皆有近人之心不然
高舉而深潛矣魚在于藻首尾可見不惟在藻又依于
蒲其近人之意可想也此非人君盛德何以及此王安
其居飲酒樂豈夫亦何事之有世亂則民與物皆不安
其生而後其君亦不安矣
采菽述先王待諸侯之禮刺今時之不然也首章言采
菽當如鄭說采菽之藿以供鉶羹也此言諸侯來至采
菽以俟之其來也何以予之雖無美物路車乘馬玄袞
及黼必有以予之此未至而延望之意也次章言采芹
亦當如鄭說采芹為俎以供庶羞與前章同見其旂旐
聞其鸞聲與其車馬之盛想君子之至止也三章言赤
芾邪幅言諸侯之服飾其自結約若此周禮有掌交之
官故諸侯之覲天子亦謂之交曰匪紓者猶言敬共而
不敢慢也既言天子所予又言樂只君子天子命之福
禄申之謂諸侯己至見知于天子而受此百福也四章
言柞之枝其葉蓬蓬然猶諸侯為國之枝葉庇其本根
也詩人多言柞漢有五柞宫蓋長安多此木也樂只君
子鎮撫王室上下同福亦惟天子左右之臣平平然辯
治不敢怠遑故能率從諸侯若此也末章言楊舟汎然
紼纚維之故有所繫屬諸侯亦猶是也樂只君子惟天
子葵之故福禄膍之葵垂而下向故周禮曰杼上終葵
首膍厚也優哉游哉亦是戾矣與上文意相反左右平
平故能率先諸侯優游宴安諸侯亦從而戾矣此所謂
刺也
角弓託言百姓而歸過于其君也人情不善易于放肆
猶矯揉以為弓稍縱則反矣兄弟昏姻不可相遠相遠
則離離則交爭紛亂何所不有上之人略相遠爾下民
化之遂至于相戕可不謹乎民之相怨受爵不讓夫有
爵可爭非下民也託言于民蓋必有不令兄弟爭受爵
者矣骨肉所以相爭者大抵以利言也若下民無所爭
矣(案角弓後當次菀柳今缺)
都人士美古人衣服之有常而今莫之見也首章言都
人之為士者非為長民者言也其服也儉而容貌有常
出言成文而行歸忠信此民所視以為儀表者也二章
以下兼士女言之彼為士者以臺為笠以緇撮髻彼為
女者綢直如髮綢所以約髮其直垂下與髮一色儉素
若此今不復若此矣此吾心所以不悦也都人易侈君
子女猶言士大夫家女驕侈好奢其服飾若此他可知
也琇實以石充耳亦儉也尹吉猶言姬姜也後二章言
士女容止自然可觀非其作意為之也葛屨之詩言好
人提提宛然左辟佩其象揥非不美也特作意為之此
褊心所以為刺也
采綠詳觀詩意非久戍而怨曠殆似昏姻之失時也意
有所懷不在采菜髮久不櫛則卷局故言歸沭昏有請
期過期一日則不至矣後二章望之子辭也儻得一見
狩當為之韔弓釣當為之綸繩釣而得大魚使人縱觀
則幸矣
黍苗從于召伯者作是詩詩人託言以思古也詳觀詩
意不止為城謝設兼平淮夷言之黍苗得隂雨之膏潤
猶召伯南行之勞民也二章城築集事有遄歸之言三
章師旅集事有歸處之言皆謂其不罷民力也四章總
言召伯之功師役二事最為煩民亦最為勞苦者若召
伯功烈如彼百姓歌咏之可以為賢矣末章召伯此行
所至安靜水土平治功成告歸宵旰之憂釋然去心今
為卿士者不然王亦不能安也
隰桑思君子而不得見也隰桑有阿隰卑下也阿卷也
庇蔭萬物卑下卷曲而其葉茂盛若此猶君子有謙下
之德而庇覆于人也使我得見之其樂如何德音孔膠
言使我聞其德音必膠固以附之不可解矣末章言我
心愛此君子其人遠遁無從以此語之爾然此意藏于
我之心中何日可忘也(案隰桑後當次白華今缺)
緜蠻古者大臣行役小臣從之與之共事而均勞苦也
黃鳥止于邱言物各息于其所也今者行役方以道遠
足弱為憂君子不惟飲食教誨之又以後車載之可謂
能察其微矣
瓠葉古者物不足而禮有餘也瓠葉多苦采而亨之兔
首多骨燔而炙之先嘗之以示其勤繼之獻酬以極其
歡則無有一物不可以為禮矣
漸漸之石何以知其征荆舒也北有沙漠風塵南有山
嶺谿谷此曰漸漸之石山川悠遠知其為羣蠻也始言
不遑朝此行恐不復再見天子也次章不遑出罙入其
阻恐不得出也末章憂性命在旦暮亦不遑他念矣(案漸)
(漸之石後當次苕之華次何草不黃今並缺)
續吕氏家塾讀詩記卷二
