續吕氏家塾讀詩記詩類
提要
(臣)等謹案續吕氏家塾讀詩記三卷宋戴溪
所續吕祖謙之書也溪以祖謙取毛鄭為宗
折衷衆說於名物訓詁最為詳悉而篇内之
微旨詞外之寄托或有未貫乃作此書以補
之故以續記為名實則自述己意非盡墨守
祖謙之說其中如謂摽梅為父母之擇壻有
狐為國人之憫鰥甘棠非受民訟行露非謂
侵陵皆平正通達卓然有見其他得風人之
旨者亦多實說詩家之善本原本三卷久佚
不傳散見於永樂大典中者尚得十之七八
謹綴輯成帙仍釐為三卷永樂大典詩字一
韻缺卷獨多其原序總綱無從補錄矣溪永
嘉人淳熙五年為别頭省試第一歷官工部
尚書華文閣學士卒贈端明殿學士理宗紹
定間賜諡文端事詳宋史儒林傳考宋史及
黃震日抄等書俱稱溪字肖望而沈光作溪
春秋講義序稱字少望光因溪子桷刊父書
而作序不應誤稱其父字或溪有二字也温
州志稱溪平實簡易求聖賢用心不為新奇
可喜之說而識者服其理到於此書亦見一
斑云乾隆四十七年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
