奇字韻小學類二(字書之屬)
提要
臣等謹案奇字韻五卷明楊慎撰慎既作古
音叢目諸書又别標字體之稍異者類以四
聲以成是編考六書以説文所載小篆為正
若衛宏揚雄所學則别有古文奇字以非六
書偏旁所可推也此書以奇字標名而若説
文引經寷其屋豐作寷克岐克嶷嶷作㘈静
女其姝姝作&KR2673;庶草繁廡廡作無天地絪緼
作壹㚃營營青蠅止於樊樊作棥故源源而
來源源作謜謜泣血漣如漣作㦁之類雖與
今經文小異而皆有六書偏旁可求則正體
而非異字且此類甚多不可勝載如説文引
尚書嵎夷作嵎銕引論語便辟便作諞引詩
赫兮喧兮喧作愃引周禮膳膏臊臊作鱢孤
乘夏巡巡作&KR1741;引易包荒用馮河荒作㠩引
詩在河之洲洲作州引易服牛乗馬服作犕
引書濬畎澮距川畎澮作&KR1457;巜引春秋傳翫
嵗而愒日翫作玩愒作㵣引易夫乾確然確
作寉引春秋執玉惰惰作憜引詩納於凌陰
凌作引論語白圭之玷玷作㓠引書闢四
門闢作異同之處不可殫數此書所載殊
不及十之二三至於岷之作汶禱之作禂此
皆假借字而亦概列為奇字尤屬不倫又如
&KR2801;字下但注一灾字而不云本鹽鐵論罕被
冦&KR2801;&KR2801;音災廧字但注一墻字而不云本管
子地員篇行廧落房玄齡注為行廧及籬落
闓字下但注開字而不云本漢書匈奴傳乃
遣闓陵侯將兵别圍車師及今欲與漢闓大
闗顔師古注闓與闗同茬字下但注一槎字
而不云本漢書貨殖傳然猶山不茬蘖師古
注茬古槎字闛字下但注一閶字而不云本
漢書揚雄傳東鄰昆崙西馳闛闔師古注闛
與閶同則全迷其所出萁字下注音該但引
曹植詩而不知淮南子㸑萁燧火髙誘注萁
音該㳅字下注音流但引賈誼傳朝廷之視
端㳅平衡而不知考荀子榮辱篇其㳅長矣
楊倞注㳅古流字則不溯其所始又如冬韻
載㮤字引説文而不知漢書地理志蒼柗師
古曰柗古松字與㮤同一古今字賁字下注
云古文斑而不知荀子彊國篇曰如此下比
周賁潰以離上矣楊倞注賁讀如墳漢書翟
方進傳賁麗善為星師曰賁音肥蝯字下注
與猨同而不知漢書李廣傳又作爰臂如淳
曰臂如猨臂其闕佚又不可枚舉蓋慎充於
腹笥特就所記憶者録之故於讀書不暇詳
考然於秦漢載籍亦已十得三四講六書者
去其疵而取其醇或亦不無所助焉乾隆四
十六年十月恭校上
總纂官臣紀昀臣陸錫熊臣孫士毅
總校官臣陸費墀
