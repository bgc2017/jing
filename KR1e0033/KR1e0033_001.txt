春秋考卷一
宋葉夢得撰
統論
孟子曰齊之乘楚之檮杌魯之春秋一也則春秋魯史
之名也然余考之國語晉司馬侯言羊舌肸習于春秋
楚申叔言傅太子教之春秋則雖晉楚之史蓋亦名以
春秋矣春者陽之中秋者隂之中天道所以生殺萬物
者春秋賞罰之法法天者也豈古之史槩以是為名特
魯能守之不易乎韓宣子聘魯稱見魯春秋而禮記載
殺奚齊與昭公去夫人姓事皆曰魯春秋此非孔子所
修也魯之有是名久矣故公羊榖梁或言以春秋為春
秋或言不修春秋之類則孔子之作春秋亦史而已故
其書之體皆與史同若乘與檮杌其義蓋不可盡考殆
諸侯僭亂各私其好以變舊典歟如楚之君初未有諡
號皆曰敖其後猶有稱堵敖郟敖者其君之名尚爾則
史可知矣
古之為書者皆有凡有目凡者其略也目者其詳也其
設官則尊者治其略卑者治其詳故周官有官府之八
職師掌官成以治凡司掌官法以治目未有一官而無
副貳者也以大史小史推之大史言掌建邦之六典而
小史言掌邦國之志則大史宜尊而治凡小史宜卑而
治目二者更相備也故經者史所謂凡者也傳者史所
謂目者也而學者多言春秋自為一經不期于傳而自
明豈有是哉且如公子翬實弑隠公而經不載翬弑趙
盾非實弑君而經加之弑晉文公實召㐮王而經言狩
季孫意如實逐昭公而經言孫若不假之傳則其事何
從而見以左氏考之若董孤書趙盾弑其君南史書崔
杼弑其君孫林父言臣之名在諸侯之策曰孫林父甯
殖逐其君以禮記考之若言魯春秋晉里克曰殺其君
之子奚齊及其君卓魯春秋去夫人之姓曰吳其死曰
孟子卒而杜預又載汲冢周書魏史之文曰魯隠公及
邾莊公盟于姑蔑晉獻公會虞師伐虢滅下陽周㐮王
會諸侯于河陽衛懿公及赤翟戰于洞澤之類此猶可
略見古史之體使古史之文皆止于此則事之詳後世
烏得而聞乎吾以是知春秋者古史之凡而其目則在
史第未必為今之左氏爾公羊榖梁多言一事而再見
者前目而後凡此雖知凡目之辨而未知經史之别孟
子言孔子曰其事則齊桓晉文其文則史其義則丘竊
取之矣夫褒貶之義在我而不廢其事與文則春秋(案此)
(下原本有闕文)專記其人之身雖有所縱失無傷于春秋也而
公羊穀梁每為傳疑之說其亦不足以知經之旨矣
司馬遷言孔子厄陳蔡作春秋為公羊者證家語孔子
厄陳蔡當哀六年而謂孔子嘗言晉文有霸心起于曹
衛越王勾踐有霸心起于會稽陳蔡之間丘之幸也以
為作春秋之意始于陳蔡至獲麟而遂為書此蓋成其
作經在獲麟後之說晉文圖霸之心固已久矣曹衛乃
其成事而謂霸心起于此不應疎謬乃爾豈孔子之言
哉而司馬遷之論亦未必有據學者自不必深考乃其
為說則不可不辨戴宏為解疑論謂西狩獲麟知天命
去周赤帝方起麟為周亡之異漢興之瑞且云孔子言
丘覽史記援引古圖推集天變爲漢帝制名有赤受命
倉失權周滅火起薪采得麟之語嗟夫孰謂漢儒而無
所忌憚敢至是乎至始隠公為榖梁者曰惠公之初平
王猶賴晉鄭未甚衰弱末年陵替始極遂託始于隠夫
幽王為犬戎所殺周不得保其王畿而東遷此不為衰
弱而區區依晉鄭以為強乎然此言猶不過鄙陋而已
乃公羊家言張三世藉位于魯以託王義謂隠公為受
命王黜周為二王後故以哀定昭已與父時事為所見
之世文宣成襄王父時事為所聞之世隠桓莊閔僖曾
祖高祖時事為所傳聞之世遂謂諸侯不得改元隠公
為受命王故得稱元年以所傳聞為治之始所聞為升
平所見為太平其原皆自嚴彭祖顔安樂始雖未必全
出公羊然所見異辭所聞異辭所傳聞異辭公羊自為
此論而嚴顏傳于晆孟則其來蓋有自矣為左氏者又
曰五經皆無證圖讖明劉氏為堯後獨左氏有明文蓋
謂文十三年言士會之族處秦者為劉氏班固漢書亦
證漢為堯後孔氏為左氏正義疑漢增此一言以媚于
世凡此見兩漢諸儒之罪殆不勝誅尚何足與言經今
讖緯諸書雖不傳而其言猶存世之好竒者或未免有
所蔽故略為出之此豈直孟子所謂滛辭之所䧟邪辭
之所離者而已哉惟何休言十二公法天之大數適與
吾合吾非取于休取于經也孟子曰春秋天子之事此
得之矣猶未盡也夫王政不行以褒貶代天子賞罰以
為天子之事可也然諸侯有善惡固可代天子而行天
子有善惡則孰當代而行之乎春秋有貶諸侯而去王
者矣諸侯而無王則王之所絶也然則春秋蓋天事非
止天子之事也故以名取于舊史之文雖同以義取于
春秋之意則異凡春秋所書皆天之所為云爾以事繫
日以日繫月以月繫時以時繫年歴一時無事則書首
月以見時歴一月無事則各于有事之月以見時此雖
損益舊文正春秋之所以為天事者也而公羊穀梁皆
以為春秋編年四時具而後為年若是其淺哉帝王法
天之事無不以十二為節蓋周之為十有二次運之為
十有二辰别之為十有二月皆天之所以為天而成一
歲者也王者旣曰天王矣則無往而不法天故冕十有
二旒服十有二章圭十有二寸食十有二鼎分天下為
十有二州而十有二歲一廵守而立于天下小而服食
器用無不取則不如是不足為天王魯子服景伯曰
周之王也制禮上物不過十二以為天之大數也古之
人蓋有知之者矣周公制禮以天地四時名官而六官
之屬各六十以當期之日亦曰周禮者王政之所由出
而王之所以法天者在是也然則春秋作于詩亡而斷
自隠公始至于哀公而備十有二公之數其亦以代天
賞罰而取其節者歟孟子曰王者之迹熄而詩亡詩亡
然後春秋作而序詩者言變風止乎禮義先王之澤也
今變風止乎陳靈公在魯宣公之末後春秋百六十餘
年二雅止于幽王前春秋四十餘年王者之迹與王者
之澤異迹者其政也以二雅言也澤者其化也以國風
言也平王之後黍離降于國風所謂詩亡者非無詩無
王詩也因緣及于陳靈公之世蓋文武之化猶有存乎
人心者至靈公而後絶則春秋之作其以幽王之後平
王之初二雅絶而無王詩乎然隠公立于平王之四十
九年其在詩亡平王之初則惠公其人也春秋不始于
惠公而始于隠公吾然後知均為平王略惠公而始隠
公正以足十二公之數以備天道云爾蓋春秋之義不
在惠公與隠公則不嫌于去彼而就此是說也何休微
得之故言春秋據哀錄隠取法十二公天數備足然以
所見所聞所傳聞為辨則去之又遠矣故非深明帝王
之道而知其所以為天子者未足與議此也
春秋諱國惡歟曰然為尊者諱為親者諱為賢者諱歟
曰不然春秋公天下信後世之書也所以公天下信後
世者為其善惡不敢秋毫加損益于其間也今尊者有
罪諱而遷其辭曰是吾尊也親者有罪諱而遷其辭曰
是吾親也賢者有罪諱而遷其辭曰是吾賢也二百四
十二年之間凡魯君曰孰非吾尊且親而列國之中亦
何時而無賢春秋將遷其辭之不暇其所以為公且信
者將安施乎然而吾魯臣也其所為魯史也昔者楊子
為我拔一毛而利天下不為也孟子以為無君墨子兼
愛摩頂放踵利天下為之孟子以為無父君與父吾之
所獨非夫人而可同也知為己而不知物則吾之君亦
人之君謂之吾君可乎知為人而不知己則吾之父亦
人之父謂之吾父可乎古之為臣與子者喪其君與父
斬衰三年雖母猶厭而為朞是君與父天下所不得同
者也墨者夷之葬其親厚謂愛無差等施由親始孟子
以為賤其親曰天之生物也使之一本而夷子二本今
春秋書魯事未嘗與列國等列國不書即位魯書即位
列國不卒葬夫人魯卒葬夫人列國不卒大夫魯卒大
夫列國女嫁為夫人不書歸魯内女嫁為夫人書歸列
國戰書敗績魯不書敗績(案莊公九年戰于乾時未嘗不書敗績此失考)列國
公與微者會皆書爵魯與微者會非内志不書公如是
之類曰内辭焉雖周不得同則夫國有惡如他國焉而
直書之春秋亦有二本乎莊子曰蹍市人之足則辭以
放驁兄則以嫗大親則已矣以其出于情者異也孟子
曰越人彎弓而射之則已談笑而道之其兄彎弓而射
之則己垂涕泣而道之為其責于恩者殊也葉公語孔
子曰吾黨有直躬者其父攘羊而子證之子曰吾黨之
直者異于是父為子隠子為父隠故陳司敗嘗問于孔
子曰昭公知禮乎子曰知禮陳司敗曰吾聞君子不黨
君子亦黨乎君娶于吳為同姓謂之吳孟子君而知禮
孰不知禮子曰丘也幸苟有過人必知之故記言魯春
秋去夫人之姓曰吳其死曰孟子卒由是言之春秋之
義蓋亦可見矣以為吾之父非人之父也則有美焉有
惡焉稱其美不稱其惡所以别乎人之子吾之君非人
之君也則有美焉有惡焉亦稱其美不稱其惡所以别
乎人之臣也乃春秋將以公天下則有不得而私將以
信後世則有不得而誣故其小惡雖愆于禮義而未絶
于王法則著其實而使自見如夫人如齊九月用郊之
類是也其大惡王法所誅絶不可通于天下則微其辭
而徐見之桓無王定無正月之類是也雖隠其迹而使
人徐察焉終不沒其實蓋不敢廢其為公也不敢棄其
為信也是以隠弑不書而不得葬與列國之君弑而不
葬者同謂之非弑可乎滅國不書而滅項不見公與列
國之滅國而書者同謂之無滅可乎故曰丘也幸苟有
過人必知之夫不畏其有黨而能為法受其過則其為
公天下信後世者孔子固自有以處之矣此其所以為
春秋者也
或問内大惡諱小惡不書春秋之義則固然矣大惡雖
諱必婉其辭而微見之所以申臣子之道而不失其為
勸懲者也小惡不書則遂沒而不見乎亦各于義而已
矣夫人孰無過雖湯不貴無過而貴于改過不吝顏子
不貴無過而貴于不貳過所謂小惡者謂其不干于法
不害于教沒之不為縱失有罪者也縱有罪于義為輕
内其君于義為重則沒之可也魯之小過沒而不書者
吾不得而知矣乃子般弑而季友出奔内無與主而致
季友不敢保其身則莊公之為也始即位既不能強而
自立以修其國政又不能弱而朝霸主以幸苟容至于
欲討而後見之則文公之為也故季友出奔文公如晉
皆沒而不書然季友歸而魯復存則季友之功不可不
錄故復見季子來歸晉為霸主受公朝而以大夫為盟
則晉侯之罪不可不正故復見及處父盟見季子歸則
知其嘗出而不書者全其美也見處父盟則知公嘗朝
而不書者殺其恥也此春秋之微也
春秋内事有諱而不書者有略而不書者諱而不書者
所以隠國惡略而不書者所以顯民志國惡之隠所見
多矣民志之顯未有能明之者子般見弑季友嘗奔于
陳矣不書其出略也至其盟而復國也則書季子來歸
夫豈有無出而歸者乎季子者國之所恃以存亡者也
季子在則國可存季子出則國必亡故不書其出所以
見魯人繾綣不忍使去而欲其留也桓公薨文姜嘗孫
于齊矣不書其歸略也至其入而復見也則書夫人姜
氏會齊侯于禚夫豈有既孫而復在者乎文姜者舉國
之所惡也存之不能討其罪而逐之所以遠其惡故不
書其歸所以見魯人厭鄙無所容而欲其去也一隠一
顯之間不待加之辭而國人之情昭然著見于千載之
下若生乎其時而聞其言者非聖人莫能為也
人之所以為人者莫大于禮義國之所以為國者亦莫
大于禮義孟子曰羞惡之心義之端也是非之心智之
端也夫惟智足以擇是非然後義足以辨羞惡使是非
不明于中不惟無恥之恥不能知羞惡正使羞非其所
羞惡非其所惡亦何取于義乎司馬牛問君子子曰君
子不憂不懼曰不憂不懼斯謂之君子矣乎子曰内省
不疚夫何憂何懼夫子之為是言為桓魋也魋之過何
累于牛雖無兄弟庸何傷乎子産為丘賦而國人謗之
子産不改以詩禮義不愆何恤于人言為證子産之言
則是矣而謂丘賦為善其是非猶未擇也是非之難明
惟春秋為能詳故有内諱以殺恥者雖與微者盟猶不
以見有當諱而不諱者雖君臣俱辱于大國猶正其辭
而不少隠沙隨之會郤犫取貨于叔孫僑如訴成公于
晉侯不得見而執季孫行父于苕丘平丘之會十三國
並集王人在焉而昭公以邾莒蠻夷之訴辭不得盟皆
執其大夫自人言之國之大恥也而春秋書公會晉侯
齊侯衛侯宋華元邾人于沙隨不見公公至自會晉人
執季孫行父舍之于苕丘公會劉子晉侯齊侯宋公衛
侯鄭伯曹伯莒子邾子滕子薛伯杞伯小邾子同盟于
平丘公不與盟晉人執季孫意如以歸由是言之禮義
可不明哉如是而後弑而曰薨奔而曰孫殺大夫而言
刺被侵伐而言鄙者君子可以深恥矣
春秋立天下之常道以垂萬世者也或者以為亦有從
權者焉非也今天下之所以能立者為其有君君臣臣
父父子子兄兄弟弟夫夫婦婦而行之以禮樂政刑持
之以綱紀文章者也湯武非不仁也孔子曰武盡美矣
未盡善也韶盡美矣又盡善也終不以桀紂而易天下
之君臣也衛輒受命于靈公而有其國者也孔子曰必
也正名乎名不正則言不順言不順則事不成終不以
輒而亂天下之父子也何者權者有時而行而常者萬
世不可改者也雖大聖人豈以一時之宜而廢萬世之
正乎春秋之時三綱亡五常絶凡天下之所以立者無
一而不壞矣上無道揆下無法守明王不作既無與出
而治之者孔子方將以空言撥其亂而反其正舉其所
謂常而不可改者揭而示之天下使昭然如日月之不
可掩其明屹然如山岳之不可易其位幾何而不正乎
若是而通其權是以亂濟亂也故曰春秋無權道此其
說蓋起公羊以祭仲出鄭忽為知權而春秋賢之者也
故謂權者反于經而後有善學者雖知其失而斥之然
終不能不以吾聖人言之近似者而惑之也夫可與適
道未可與立可與立未可與權孔子固言之矣此豈舍
常而用權者哉孟子曰子莫執中執中為近之執中無
權猶執一也所惡執一者為其賊道也舉一而廢百也
夫道固有常變惟明道者雖守其常而變自存乎其間
此君子之所謂權者也世之知常而不知變知變而不
知常者皆分乎道而各蔽于一偏則孟子所謂執一而
賊道者是也惡覩夫權而議之哉是故春秋朝聘盟會
非無善也以為諸侯不得擅相見則未有異文而與之
以禮者也戰伐圍取非無功也以為諸侯不得擅相討
則未有異文而與之以義者也以類而求凡王法之所
不得為者其辭未嘗不一施之焉乃若華元不終于戰
而與楚平不可謂不賢而人其變命者不能免也趙盾
不終于納捷菑而還不可謂不正而人其專君者不能
恕也里克志于立嫡而奚齊之死不得逃于弑趙鞅力
于去惡而晉陽之入不得别于叛若是之類雖欲秋毫
假之無自而通焉然而等于盟也召陵之役孰不知其
仁均于戰也城濮之勝孰不知其義華元可抑而不可
廢其平趙鞅可退而不可奪其正則明乎道者固有以
處之矣乃孔子則不以是立法也法者可以常立不可
以變見者也公羊蓋亦微得于此故常為實與文不與
之論幾若近之惟不盡逹乎道是以施之每不當其所
故若以夏徵舒人楚而謂之貶專討以宋仲幾人晉而
謂之不與專執烏在其為文實之辨歟或曰春秋無權
道則然矣若有所謂出乎禮之變與禮之正未嘗不該
焉庸非權乎曰非也公羊固云權也反經而後有善是
舍常而從變分而為兩之言也聖人之權則異乎是所
以著乎禮者固有定制矣而有出于禮之不及備者焉
爲其不可廢也而以義起之則庶子得為母築宫祭以
公子不幸不及其身而至于孫亦從而祭考仲子之宫
是也非權也亦所以為禮也所以著乎法者固有定數
矣而有出于法之所不及該者焉為其不可已也而以
情通之則大夫卒于祭所既不可用樂又不可廢祭姑
去樂而存祭叔弓卒而去樂卒事是也非權也亦所以
為法也諸侯以時朝王于方岳正也有不及時而不至
于方岳者不可以非其地而不朝也則朝于王所者有
之僖公是也非權也亦所以為尊王也諸侯繼世踰年
而即位正也有不及年喪至而得立者不可以過時而
不即位也則既殯五日而即位者有之矣定公是也非
權也亦所以為定位也若是者其何廢于常乎乃築王
姬之館可辭而不辭以是為禮則凡在喪者皆可得主
婚矣是謂變禮者也知築宫可祭而因為之獻六羽以
是為樂則夫人之廟皆可得用舞矣是謂易樂者也古
者諸侯變禮易樂其君流尚何權之云乎此春秋之所
以為誅也知此而後知春秋之不用權矣
孔子孟子俱欲以王道援天下撥亂世而反之正者也
而其行之則不同孔子欲道其常以垂萬世孟子欲乘
其變以救一時故孔子之言得天下未嘗不在舜與文
王而孟子之說諸侯一以湯武學者固疑之矣不知孟
子于孔子蓋相與為終始非深知春秋之義者不能成
孔子之志也子謂韶盡美矣又盡善也謂武盡美矣未
盡善也是孔子之志雖武王且有所不足必至于舜文
而後可矣顔淵問為邦子曰行夏之時乘殷之輅服周
之冕樂則韶舞使孔子而得志必將参三王之文質終
之以為舜在齊聞韶而三月不知肉味蓋有當于其心
也無己則文王焉所謂文王既沒文不在兹乎孔子固
自任之矣至于三分天下有其二以服事商者謂之至
德此所以立萬世之常法君君臣臣雖極天下之亂盡
人道之變終不可易此其著之春秋者也故曰如有用
我者朞月而已可也三年有成善人教民七年亦可以
即戎如有王者必世而後仁善人為邦百年亦可以勝
殘去殺其節如是之緩其效如是之遲而孔子終卒老
于行而不悔及其病且死則喟然傷之曰明王不作而
天下莫能宗予不知孔子之意以世無賢君不得有天
下如舜耶抑抱其可以為王之道不得尺地而行之如
文王耶不可知也原孔子之道不自為舜文王則輔其
君使為舜文王而已乃孟子則不然曰雖有智慧不如
乘勢雖有鎡基不如待時故事半古之人功必倍之環
轍于天下而告其君者必曰湯以七十里文王以百里
王不待大至于湯放桀武王伐紂則曰聞誅一夫紂矣
未聞弑君也甚矣孟子之危言自孔子言之幾若冰炭
之不相侔使天下後世不幸真有如桀紂之君在上孔
子或自有其位或佐其君將拱手坐視而弗顧耶抑有
不得已而權以濟之耶然而諸侯之不專伐春秋之道
也陳恒弑其君則孔子沐浴告哀公而請討是諸侯可
得而伐也人臣之死職春秋之義也子紏之難召忽死
之管仲不死孔子以為桓公九合諸侯一匡天下為管
仲之力而與其仁是人臣可得而廢其職也由是言之
使孔子而處道之變必有為之所者矣要不可遽言而
立法也其所以為萬世之訓也姑正其常而已惟孟子
之學足以見孔子之心故其以為君君臣臣父父子子
孔子固以天子之事著之春秋雖亂臣賊子聞之而無
不懼吾豈復更加毫末于其間哉乃其救民于水火拯
民于塗炭使天下匹夫匹婦無不被其澤者則孟子之
心亦孔子之心也故取邑取附庸春秋之所禁也而孟
子則曰取之而燕民悦則取之征伐自諸侯出春秋之
所惡也而孟子則曰為天吏則可以伐之諸侯不得專
殺大夫孟子曰國人皆曰可殺見可殺然後殺之新作
南門且不可齊宣王欲毁明堂孟子曰王欲行王政則
勿毁之矣凡此皆非有異乎春秋充孟子之志諸侯誠
有湯武者作發政施仁推其澤于天下兼弱攻昧正有
罪而誅之使天下皆為堯舜之民則大國五年小國七
年雖使之坐明堂而朝諸侯春秋之所期亦不過如是
焉是亦春秋而已矣故惟孟子為善學春秋
春秋有可以事見者求以事事不可見而可以例見者
求以例事與例義在其中矣有事與例俱不可見而義
獨可推者求以義義者理之所在也有事與例與義俱
不可見而意可通者求以意意者人情之所同也莫易
乎事莫難乎意僖四年春公會齊侯宋公陳侯衛侯鄭
伯許男曹伯侵蔡遂伐楚夏許男新臣卒楚屈完來盟
于師以例推之許男之卒師猶未還當書卒于師而不
言師宣九年九月書晉侯宋公衛侯鄭伯曹伯會于扈
晉荀林父帥師伐陳辛酉晉侯黑臀卒于扈以例推之
晉侯之卒尚在扈則當書卒于會而不言會此事不可
見而又與例違求其義則褒貶無預焉而左氏解許男
乃為卒于師而晉侯不為說固不知經也榖梁以許男
為内桓師凡推齊侯每異于他諸侯者公羊穀梁之意
非春秋之旨也桓師非湯武之兵何内之有公羊解晉
侯以扈為晉邑諸侯卒其封内不地此自公羊之誤若
為其在會則自當言會不當言地穀梁曰其地于外也
其日未踰境也則穀梁蓋不别卒于會卒于外之辨其
陋與左氏言許男同矣此皆不得其事與例而強以義
求之之過也若以意推之則許男雖從伐楚之師而以
疾先歸卒于國中安得不以常例書卒乎不言先歸但
以卒見可知其在國中也晉侯雖會于扈而中隔晉荀
林父帥師伐陳則會扈之諸侯已散晉侯以疾獨留而
卒則安得不以常例書地乎不言其留但以地見可知
其非會也此亦孟子論詩所謂以意逆志是為得之者
學春秋而至是然後能出傳註之外而察千載之上如
在其目前也
人之常情有出于自然而不可已者善者人之所共好
也見有善焉其推之惟恐其不至也故曰言之不足故
嗟嘆之嗟嘆之不足故咏歌之咏歌之不足猶有見于
手足以舞蹈者矣不善者人之所共惡也見不善焉其
絶之惟恐其不急也故曰牆有茨不可掃也中冓之言
不可道也所可道也言之醜也若是者非吾故欲為是
别也其出于情者莫知其所由然而然也故春秋之辭
有繁者焉有約者焉孔子曰書之重辭之復不可不蔡
也其中必有美焉公羊曰春秋辭繁而不殺者正也以
經考之會王世子既見首止矣俄而復曰諸侯盟于首
止會宰周公既見葵丘矣俄而復曰盟于葵丘一地而
再見非止此也宋之盟平丘之會亦然首止所以定世
子葵丘所以明王禁宋以弭諸侯之兵而平丘以申天
子之制皆君子所謂善焉而不能己者也溴梁之盟大
夫固有名矣略而暴之曰大夫盟而不目其人也緣陵
之城諸侯固有列矣略而總之曰諸侯城緣陵而不序
其人也非止此也兩盟于扈一會于扈亦然溴梁大夫
之專命也緣陵諸侯之有闕扈會諸侯之無能為也前
扈大夫而專廢置後扈諸侯不能討簒弑皆君子所謂
不善焉而不欲道者也是君子所以善善而惡惡者也
雖然皆繁也亦有不正其所為而示之以緩而不切之
辭者焉霸主執諸侯以歸京師當其罪曰歸于不當其
罪則曰歸之于故凡辭間有之于者皆謬悠而不正其
所為者也若晉侯使韓穿來言汶陽之田歸之于齊之
類何其文之衍也皆約也亦有微而不敢盡示之以特
異之辭者焉偏戰皆書某師及某師戰于某某師敗績
而内辭不言敗直曰及某師戰于某故凡有不得盡其
辭與不必盡者皆直書而不備也若天王崩王室亂之
類何其文之約也惟善學者不但知言必知其所以言
故曰言豈一端而已各有所當也而况春秋之言乎
孔子曰君子成人之美不成人之惡成人之美則天下
皆可使為善而無不與之遷善也不成人之惡則天下
可使皆不為不善而無不與之改過也其于事君亦然
善不積不足以成名懼其以小善為無益而不為也則
見一善焉必推之于己惟恐其不專以為非君莫能為
也故曰將順其美懼其以小惡為無傷而不畏也則見
一不善焉必分之于人惟恐其不遠以為非君所敢為
而人為之也故曰匡救其惡春秋内事凡與外諸侯連
者荀王法之所禁雖有以為功者皆與諸侯列而序之
曰是惡也衆人之所為也分之于衆而不獨責于己則
知己不可有是過而不為也盟會征伐之類或言公會
或言公及或沒公而不見或略公而不序是也至于城
楚丘釋宋公朝王所戍陳戍鄭虎牢歸粟于蔡諸侯皆
預焉而獨以内為文曰是美也吾君之所能為也專之
于己而不兼取于人則知獨有是之為美而惟恐人之
先己而力為也夫然豈獨萬世之為君者皆思慕善而
畏惡哉抑凡為人臣者皆將以是為心則其君孰不皆
至于善此為君之道而事君之法也
春秋無虚加之道此固然矣亦有義之所在而為之變
辭者必有見焉然後著之未嘗苟也虞師晉師滅下陽
下陽邑也邑不言滅下陽虞虢之塞邑下陽滅則虞亦
滅矣以其後見執虞公知虞國之前亡是故可以非滅
而言滅也許世子止弑其君買止無弑君之實坐不嘗
藥而同之弑也以其後見葬許悼公知賊不討而得葬
故可以非弑而言弑也此春秋之微不可不察也公羊
雖知無虚加之道貴文公以喪娶至于天王敗績于貿
戎曰執敗之晉也以為尊者諱敵不諱敗與穀梁以戎
伐凡伯為衛者同夫如是縱失晉無王之罪而加戎以
亂華之咎未聞春秋善善惡惡而如是者也大抵公羊
穀梁多主諱而不逹經旨如無駭滅極為諱内大惡而
言入宋公入曹為諱滅同姓而言以歸之類凡此皆不
疑于虚加而獨疑于喪娶而不知其說也
春秋考卷一
