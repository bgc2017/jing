周易圖書質疑卷十五休寧趙繼序撰
歸藏圖說
歸藏八卦横圖
䷀乾(乾君七)
䷹兌(兌說六)
䷝離(日晅四)
䷲震(雷動一)
䷸㢲(風散二)
䷜坎(雨潤三)
䷳艮(艮止五)
䷁坤(坤藏八)
此大傳所謂雷以動之風以散之雨以潤之日以晅之艮以止之兌以說之乾以君之坤以藏之也程智曰釋歸藏易也張行成曰歸藏首坤以坤為一也周易首乾以乾為
一也二者不同孔子通之繋辭曰闔戶謂之坤闢戶謂之乾坤先于乾歸藏義也天尊地卑乾坤定矣乾先于坤周易義也朱元昇曰賈公彦釋歸藏之旨曰歸藏以純坤為首坤為地萬物莫不歸而藏于中故曰歸藏夫歸藏雖自黃帝而作實循伏羲之卦序案漢律歷志曰伏羲畫八卦由數起至黃帝而始偹是知伏羲易與黃帝易一以貫之而已
又曰乾坤分太極為二坤乾合太極為一盖以連山首乾尾坤而分太極(此主杜氏以連山為伏羲易)歸藏以乾藏坤而合太極分則一而二合則二而一非二不足以見乾坤之定位非一不足以見乾坤之妙理江都李衡編周易義海紀陳臯之說曰乾為君為父坤為臣為母艮為子為少陽聖人設教以尊為先則順故周人先乾謂商人先坤夏后氏先艮是先列臣子而後君父故坤乾之說近乎誕妄嗚呼為此說者知乾坤之
分處未知乾坤之合處也乾以陽索坤而地氣上騰是乾中有坤坤以隂索乾而天氣下降是坤中有乾于道曰泰于志曰同于天地曰交黃帝發其秘商人暢其用夫子明其義實萬世之經也陳臯以為誕妄不其固乎自陳圖南始出四圖三傳而至康節邵子大發其藴所謂伏羲先天之易也今反覆玩之其圖皆與大傳雷以動之一章相合因曠然有悟曰此即古之歸藏
易乎以八卦横圖言之數從中起中也者數之原也右初列震左初列㢲所謂雷動風散也左次列坎右次列離所謂雨潤日晅也左次列艮右次列兊所謂艮止兌說也右終列乾左終列坤所謂乾君坤藏也中外之位先右後左次内之位先左後右順逆往来重重保合即此可得歸藏之象矣且右自震之一陽歷離兌二陽以至乾之三陽左自㢲之一隂歷坎艮二隂以至坤之三隂推之六十四卦横圖右自復之
一陽以至乾之六陽左自姤之一隂以至坤之六隂其序皆有秩然而不可亂者至于六十四卦方圖内四卦一層震㢲列焉而益恒則震㢲相重之卦也次十二卦一層坎離列焉而未濟既濟則坎離相重之卦也餘則坎離交于震㢲之卦也次二十卦一層艮兌列焉而咸損則艮兌相重之卦也餘則艮兌交于震㢲交于坎離之卦也外二十八卦一層乾坤列焉而泰否則乾坤相重之卦也餘則乾坤交于震㢲交
于坎離交于艮兌之卦也且按圖而中分之復至乾自左而右累四下行姤至坤自右而左累四上行序亦未嘗不著也誠能由象以得意當必引伸觸長于無窮矣然則陳氏何以獨傳此歸藏之圖也曰連山為天易歸藏為地易元門之學學于地者也秦火後方士别傳用證内外丹訣若參同契龍虎經諸家皆從此出在陳氏固有所受之也迨傳邵子而會
心者異矣然則陳邵相傳何以不言歸藏而属之伏羲氏也曰歸藏雖作于黃帝用于商人而其原皆出于伏羲氏故以此為伏羲氏之易圖亦可惟邵子乾一兌二離三震四㢲五坎六艮七坤八之說既非隂陽相生之序并非卦畫相生之序不若其謂先天之學心法也故圖皆從中起萬化萬事生于心也斯得之矣歸藏八卦圓圖
邵子以此為伏羲八卦方位今按圖中左旋自下而上由震之一陽以至乾之三陽右旋自上而下由㢲之一隂以至坤之三隂盖即分雷動風散雨潤日晅
艮止兌說乾君坤藏之次第而規之為圓者也推之六十四卦之圓圖其左旋由復之一陽以至乾之六陽右旋由姤之一隂以至坤之六隂其方位亦與此同故更定為歸藏八卦六十四卦圓圖云歸藏六十四卦横圖
䷀乾乾君七
䷪夬
䷍大有
䷡大壯
䷈小畜
䷄需
䷙大畜
䷊泰
䷉履
䷹兌兌說六
䷥暌
䷵歸妹
䷼中孚
䷻節
䷨損
䷒臨
䷌同人
䷰革
䷝離日晅四
䷶豐
䷤家人
䷾既濟
䷕賁
䷣明夷
䷘无妄
䷐随
䷔噬嗑
䷲震雷動一
䷩益
䷂屯
䷚頥
䷗復
䷫姤
䷛大過
䷑鼎
䷟恒
䷸㢲風散二
䷯井
䷑蠱
䷭升
䷅訟
䷮困
䷿未濟
䷧解
䷺渙
䷜坎雨潤三
䷃蒙
䷆師
䷠遯
䷞咸
䷷旅
䷽小過
䷴漸
䷴蹇
䷳艮艮止五
䷎謙
䷋否
䷬萃
䷢晉
䷏豫
䷓觀
䷇比
䷖剥
䷁坤坤藏八
周易圖書質疑卷十五
