周易圖書質疑卷二十休寧趙繼序撰
以十干分配天地之數則甲乙屬三八丙丁屬二七戊己屬五十庚辛屬四九壬癸屬一六以十二支分配天地之數則寅夘辰屬三八巳午未屬二七申酉戌屬四九亥子丑屬一六未戌丑屬五十以五方分配天地之數則東屬三八南屬二七中屬五十西屬四九北屬一六以四時分配天地之數則春屬三八夏屬二七秋屬四九冬屬一六
以八卦分配天地之數則居中之五十不用東為震東南為㢲屬三八南為離西南為坤屬二七西為兌西北為乾屬四九北為坎東北為艮屬一六此連山之易夫子發明于說卦傳者也十干以戊己居中則甲乙丙丁之在東南為始庚辛壬癸之在西北為終蠱有事終則有始故言甲甲子甲戌甲申為先甲三日甲午甲辰甲寅為後甲三日以卦畫凖之先甲三日即蠱内卦㢲三爻也後甲三
日即蠱外卦艮三爻也㢲申命无初有終故言庚庚午庚辰庚寅為先庚三日庚子庚戌庚申為後庚三日以卦畫凖之先庚三日即内㢲三爻也後庚三日即外㢲三爻也蠱與随反㢲下乃震上之所反也而中備又有震震之東方為甲是言先甲後甲者對乎随之震以取義也㢲與兌反而中備又有兑兑之西方為庚是言先庚後庚者又對乎兑以取義也然則蠱之艮上乃随之兑上所反而中備亦有兑何以不
取其義曰蠱重始事故言甲不言庚也且蠱之五變㢲㢲之五變蠱是二卦原互為用也程子曰甲日之始事之端也庚者變更之始也十干戊己居中過中則變故謂之庚張清子曰甲者十干之首事之端也故謂之終則有始庚者十干之過中事之當更者也故謂之无初有終洪範初一曰五行即大禹謨之六府但合土糓為一耳五者行于天下乃民生日用之物故首列之自禮
運言播五行于四時由是木位東方而為春火位南方而為夏土位中央而貫四時金位西方而為秋水位北方而為冬月令謂盛德之所在者是也然帝典羲和之命夏小正之書周官馮相保章之掌固未之前聞焉月令以土居夏秋之中而無專位猶見土主五行之意後世復定土旺于四季之月各十有八日則愈分析愈支離矣其曰天一生水地六成之地二生火天七成之天三
生木地八成之地四生金天九成之天五生土地十成之特因分配天地之數言之而非五行生成之序也乃世儒為之辭曰五行之生由微而著試思天五生土土未生時則天三生木地四生金金木將何所自生乎其理固不可通也其曰水生木木生火火生土土生金金生水特因分配四時成歲之序言之而非五行有相生之道也其曰金克木木克土土克水水克火火克金亦因分配
四時屈伸之數言之而非五行有相克之道也五行家之言生克始自秦漢䜟緯諸書京君明大暢其說因定各種義例至劉子政為五行傳班孟堅為五行志而後世作史者沿用之遂謂為萬物生生之原天文地理醫卜方技無不祖述其義而大儒不察引證易象比附卦爻過矣其尤異者月令春言其帝太皥其神句芒夏言其帝炎帝其神祝融中言其帝黃帝其神后土秋言其帝
少皥其神蓐收冬言其帝顓頊其神元冥盖本于鄒衍五德轉移治各有宜之說不知天地剖判未有五帝五臣之前其主四時者誰耶堯舜大聖何以不與列而高辛亦從黜耶凡某帝某王以某德王皆出䜟緯而不見于尚書非儒者所當道也今儼然載于史鑑形于文辭不已舛乎甚矣五行生克之有害于正義也按宋儒不言五行者惟邵子皇極經世以日月星辰
水火土石盡天地之體用卓然不同于諸家而張子正蒙云水火氣也故炎上潤下與隂陽升降土不得而制焉木金者土之華實也其性有水火之雜故木之為物水漬則生火然而不離也盖得土之華浮于水火之交也金之為物得火之精于土之燥得水之精于土之濡故水火相待而不相害爍之反流而不耗盖得土之精實于水火之際也土者物之所以成始而成終也地之質也化之終也水火之所以升降
物兼體而不遺者也張子以金木為水火土之所生此不易之理也大衍象數考
蓍數
五十(不用者一用者四十有九)
大傳曰大衍之數五十其用四十有九按天地之數五十有五而大衍止于五十者劉長民謂由天五不用盖揲蓍之法以一二三四為歸竒之數以六七八
九為過揲之數是為不用五也然天不用五地亦不用十矣何不五十並去之且五十之中豈無五數在乎此固非定論矣惟一二三四六七八九為應用之數五十為不用之數以不用之數而運應用之數故大衍之數五十也韓伯曰衍天地之數所頼者五十其用四十有九則其一不用也不用而用以之通非數而數以之成斯易之太極也四十有九數之極也
馬衍曰大衍之數五十其用四十有九則已有不用者在矣不用即不易者也不易易之根也
揲數
四營分二(掛一揲四)歸竒大傳曰分而為二以象两此一營而象天地之分也馬衍曰方其分二以象两則必有一不可分者掛其中矣不可分之一與不易之根有别矣按不易之根萬物統體之太極也掛一之一人心各具之太極也
掛一以象三此二營而象立人以參天地也蓍之所以合乎三才也揲之以四以象四時此三營而象歲功之成也歸竒于扐以象閏五歲再閏故再扐而後掛此四營而象歸餘于終也蓍之所以合乎歷法也陸績曰分而為二以象两一營也掛一以象三二營也揲之以四以象四時三營也歸竒于扐以象閏四營也按朱子本義啟蒙俱主陸氏說或謂自掛一
至再扐已配五歲不當連分二為四營因取揲以四數策以四分者解之不知四營乃揲蓍之綱領主法不主數若以五歲為五則通變極數不勝計矣豈謂是乎
陽(九七)
隂(六八)
大傳曰乾之策二百一十有六坤之策百四十有四凡三百有六十當期之日其三變而得三竒者謂之
九餘策三四一十二正策四九三十六得三耦者謂之六餘策三八二十四正策四六二十四得两耦一竒者以竒為主謂之七餘策二八一四合二十正策四七二十八得两竒一耦者以耦為主謂之八餘策二四一八合一十六正策四八三十二以乾坤九六之策計之九爻三十六策六之為二百一十有六六爻二十四策六之為百四十有四固合三百六十以七八之策計之七爻二十八六之為百六十有八
八爻三十二六之為百九十有二亦合三百有六十推之震㢲坎離艮兌其策皆然盖十日十二子相配數窮六十六之則三百有六十乃其全數也六之者以易六位而成章也二篇之策萬有一千五百二十當萬物之數也二篇中陽爻百九十二每爻用九其數二千七百二十八四之為六千九百十二隂爻百九十二每爻用六其數一千一百五十二四之為四千六百餘八合為萬
有一千五百二十若以七八之策推之亦然則萬有一千五百二十乃其極數也四之者以易四營而成變也此蓍之所以合乎時行物生也
乾卦(宋吳仁傑本)
䷀元亨利貞
&KR0320;潜龍勿用&KR0320;見龍在田利見大人&KR0320;君子終日乾乾夕惕若厲无咎
&KR0320;或躍在淵无咎&KR0320;飛龍在天利見大人&KR0320;亢龍有悔
䷀見羣龍无首吉
傳大哉乾元萬物資始乃統天雲行雨施品物流形大
明終始六位時成時乘六龍以御天也乾道變化各正
性命保合太和乃利貞首出庶物萬國咸寧
(乾下乾上)天行健君子以自彊不息
乾初九陽龍勿用陽在下也九二見龍在田德施普也九三終日乾乾反覆道也九四或躍在淵進无咎也九五飛龍在天大人造也上九亢龍有悔盈不可久也用九天德不可為首也此吳斗南所傳云係費易原本嘗就正于朱子朱子答書欲詢所據元胡雙峰載其說于翼傳中特舉乾卦為例今按彖辭繋卦畫之下象辭繋爻畫之下于理甚合固不必疑其似涉重復也但據其說則鄭王
特存乾卦六畫而移大象之乾下乾上以隷之又移象傳乾字于卦辭上以代卦畫之文移象傳初九至上九等字于爻辭上以代爻畫之文而于彖象辭上卦爻之畫則省之用九覆卦之畫則省之象傳中之卦名爻名則省之毋乃點竄塗改為已甚乎嘗考文言傳君子行此四德者故曰乾元亨利貞及初九曰至上九曰等句似乎卦爻上之乾字初九至用九等字原文有之非属鄭王所加矣况彖辭有連卦名為
句者如履虎尾否之匪人同人于野艮其背之類其謂出于文王乎其亦謂加于鄭王乎象傳中上經如坤六二之動屯六二之難下經如恒九二悔亡大壯九二貞吉之類凡三十爻其三字連句者不可省若悔亡貞吉不與上連者又何以不省乎昔程沙随盛稱郭司馬易朱子謂無依據盖郭氏言得王韓手定真本比校今世行本顛倒錯謬者凡一百有三節自魏至唐歷年遠矣王韓真本郭氏何從得之自漢至
宋歷年彌遠矣費氏原本吳氏何從得之竊恐皆出于好事者所為固不得輕舍朝廷所頒學校所用者而以一夫之獻疑遽起更張也鄭康成為五經大師其易當梁陳時曾與王注並行唐脩正義專主王注而鄭學浸微迨至宋而其書遂亡矣夫鄭氏之易亾而費氏之易出吾尤不敢信也
周易圖書質疑卷二十
