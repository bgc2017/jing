周易圖書質疑卷十九休寧趙繼序撰
繋辭雜卦圖說
繋辭十九爻圖
䷼中孚九二䷌同人九五䷛大過初六
䷎謙九三䷀乾上九䷻節初九
䷵解六三䷍大有上九
右上傳八爻
䷞咸九四䷮困六三䷧解上六
䷔噬嗑(初九上九)䷋否九五䷱鼎九四
䷏豫六二䷗復初九䷨損六三
䷩益上九
右下傳十一爻
按繋辭傳所引十九爻孔䟽以前八爻為擬議變化之例後十一爻為舉爻效動之例相承相反各有其義何元子謂取大有上九以結上文與第二章自天
祐之語遥應非錯簡也是皆依經以辯理者熊與可欲循上下經序附于乾坤文言之後以為諸卦文言傳而来瞿塘易注用之倘亦各從其類所應爾乎惟王厚齋言上繋八爻起于中孚鳴鶴在隂下繋十一爻起于咸憧憧往来卦氣圖自復至咸八十八陽九十二隂自姤至中孚八十八隂九十二陽咸至姤凡六日七分中孚至復亦六日七分隂陽自然之數也是則大傳引爻非漫然者故著之為圖以備觀玩之
一端焉繋辭三陳九卦圖
䷅履
䷣謙
䷗復
䷟恒
䷨損
䷩益
䷮困
䷯井
䷸㢲
陳搏曰上下經皆相對也乾之與咸恒履之與損益謙之與井困復之與㢲兑以下經之两對上經之一略乾咸之始兌之終而僅數其中為九卦所以著隂陽消息盛衰之次胡炳文曰上經自乾至履九卦下經自恒至損益亦
九卦上經履至謙五卦下經益至困井亦五卦上經謙至復又九卦下經井至㢲又九卦上經自復至咸八卦而為下經之恒下經自㢲至未濟亦八卦而復為上經之乾上下經對待非偶然者
雜卦傳皆取二卦錯綜相對至大過後八卦互異先儒疑為錯簡若蔡節齋所考定者来瞿塘易注竟用以易經文矣然朱子云以韻恊之似非誤胡雲峯謂指中四爻互體而言夫六十四卦左互八卦何以獨取頤既濟歸妹夬右互八卦何以獨取姤大過未濟漸且何以又更其序是固不足信也李厚菴謂卦之六爻皆可互特舉大過為例自初爻起而正卦左旋互卦右轉恰始于姤終于夬而乾夫子傳文無乾者
乾在篇首夬盡則為純乾也既未濟不在互卦内自隂陽相遇之後如漸之得禮頥之養正則為既濟而定矣如歸妹之越禮失正則為未濟而窮矣故必决隂邪以伸陽道然後君子道長小人道憂也其論甚允惟按自初至四為姤自上至三為漸自五至二為頥自四至初為歸妹自三至上為夬自二至五為乾每卦用四爻而去二爻上下進退亦未盡屬自然之數今竊擬以大過為主而大過之下内外卦連環相
交即二濟亦因備象比次各從其類其中為大過之内㢲者二外兌者二備乾者二内㢲之錯震者二外兌之錯艮者二為漸歸妹之備坎離者各二两两相偶全無參差惟頥之備坤不用盖抑隂尊陽易之大義夬以五陽决一隂而復返于乾矣周易圖書質疑卷十九
