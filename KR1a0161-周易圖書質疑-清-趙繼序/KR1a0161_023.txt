周易圖書質疑卷二十三休寧趙繼序撰
春秋論易考
初懿氏卜妻敬仲其妻占之曰吉是謂鳳凰于飛和鳴
鏘鏘有媯之後將育于姜五世其昌並于正卿八世之
後莫之與京陳厲公蔡出也故蔡人殺五父而立之生
敬仲其少也周史有以周易見陳侯者陳侯使筮之遇觀
䷋之否䷋曰是謂觀國之光利用賓于王此其代陳
有國乎不在此其在異國非此其身在其子孫光遠而
自他有耀者也坤土也巽風也乾天也風為天于土上
山也有山之材而照之以天光於是乎居土上故曰觀
國之光利用賓于王庭實旅百奉之以玉帛天地之美
具焉故曰利用賓于王猶有觀焉故曰其在後乎風行
而著于土故曰其在異國乎若在異國必姜姓也姜太
嶽之後也山嶽則配天物莫能兩大陳衰此其昌乎及
陳之初亡也陳桓子始大于齊其後亡也成子得政(莊)
(公二十有二年)
晉侯作二軍公將上軍大子申生將下軍趙夙御戎畢
萬為右以滅耿滅霍滅魏還為大子城曲沃賜趙夙耿
賜畢萬魏以為大夫卜偃曰畢萬之後必大萬盈數也
魏大名也以是始賞天啟之矣天子曰兆民諸侯曰萬
民今名之大以從盈數其必有衆初畢萬筮仕于晉遇
屯䷂之比䷇辛廖占之曰吉屯固比入吉孰大焉
其必蕃昌震為土車從馬足居之兄長之母覆之衆歸
之六體不易合而能固安而能殺公侯之卦也公侯之
子孫必復其始(閔公元年)
成季之將生也桓公使卜楚邱之父卜之曰男也其名
曰友在公之右間于兩社為公室輔季氏亡則魯不昌
又筮之遇大有䷍之乾䷀曰同復于父敬如君所
及生有文在其手曰友遂以命之(二年)
初晉獻公欲以驪姬為夫人卜之不吉筮之吉公曰從
筮卜人曰筮短龜長不如從長且其繇曰專之渝攘公
之羭一薰一蕕十年尚猶有臭必不可弗聽立之生奚
齊其娣生卓子(僖公四年)
秦伯伐晉卜徒父筮之吉涉河侯車敗詰之對曰乃大
吉也三敗必獲晉君其卦遇蠱䷑曰千乘三去三去
之餘獲其雄狐夫狐蠱必其君也蠱之貞風也其悔山
也歲云秋矣我落其實而取其材所以克也實落材亡
不敗何待(十有五年)
初晉獻公筮嫁伯姬于秦遇歸妹䷵之睽䷥史蘇
占之曰不吉其繇曰士刲羊亦無衁也女承筐亦無貺
也西鄰責言不可償也歸妹之暌猶無相也震之離亦
離之震為雷為火為嬴敗姬車說其輹火焚其旗不利
行師敗于宗邱歸妹睽孤寇張之弧姪其從姑六年其
逋逃歸其國而棄其家明年其死于高梁之虚及惠公
在秦曰先君若從史蘇之占吾不及此夫韓簡侍曰龜
象也筮數也物生而後有象象而後有滋滋而後有數
先君之敗德及可數乎史蘇是占勿從何益詩曰下民
之孽匪降自天僔沓背憎職競由人(同上)
秦伯師于河上將納王狐偃言于晉侯曰求諸侯莫如
勤王諸侯信之且大義也繼文之業而信宣于諸侯今
為可矣使卜偃卜之曰吉遇黃帝戰于阪泉之兆公曰
吾不堪也對曰周禮未改今之王古之帝也公曰筮之
筮之遇大有䷍之睽䷥曰吉遇公用享于天子之
卦也戰克而王享吉孰大焉且是卦也天為澤以當日
天子降心以逆公不亦可乎大有去睽而復亦其所也
晉侯辭秦師而下三月甲辰次于陽樊右師圍温左師
逆王(二十有五年)
鄭公子曼滿與王子伯廖語欲為卿伯廖告人曰無德
而貪其在周易豐䷶之離䷝弗過之矣間一歲鄭
人殺之(宣公六年)
晉師救鄭以中軍佐濟知莊子曰此師殆哉周易有之
在師䷆之臨䷆曰師出以律否臧凶執事順成為
臧逆為否衆散為弱川壅為澤有律以如已也故曰律
否臧且律竭也盈而以竭夭且不整所以凶也不行之
謂臨有帥而不從臨孰甚焉此之謂矣果遇必敗彘子
尸之雖免而歸必有大咎(十有二年)
楚晨壓晉軍而陳苖賁皇言于晉侯曰楚之良在其中
軍王族而已請分良以擊其左右而三軍萃于王卒必
大敗之公筮之史曰吉其卦遇復䷗曰南國䠞射其
元王中厥目國䠞王傷不敗何待(成公十有六年)
穆姜薨于東宫始往而筮之遇艮之八䷖史曰是謂
艮之隨䷲隨其出也君必速出姜曰亡是于周易曰
隨元亨利貞无咎元體之長也亨嘉之會也利義之和
也貞事之幹也體仁足以長人嘉德足以合禮利物足
以和義貞固足以幹事然故不可誣也是以雖隨无咎
今我婦人而與于亂固在下位而有不仁不可謂元不
靖國家不可謂亨作而害身不可謂利棄位而姣不可
謂貞有四德者隨而无咎我皆无之豈隨也哉我則取
惡能无咎乎必死于此弗得出矣(襄公九年)
齊棠公之妻東郭偃之姊也東郭偃臣崔武子棠公死
偃御武子以弔焉見棠姜而美之使偃取之偃曰男女
辨姓今君出自丁臣出自桓不可武子筮之遇困䷮
之大過䷛史皆曰吉示陳文子文子曰夫從風風隕
妻不可娶也且其繇曰困于石據于蒺藜入于其宫不
見其妻凶困于石往不濟也據于蒺藜所恃傷也入于
其宫不見其妻凶無所歸也崔子曰嫠也何害先夫當
之矣遂取之(二十有五年)
子大叔歸復命告子展曰楚子將死矣不脩其政德而
貪昩于諸侯以逞其願欲久得乎周易有之在復䷗
之頥䷚曰迷復凶其楚子之謂乎欲復其願而棄其
夲復歸無所是謂迷復能無凶乎君其往也送葬而歸
以快楚心楚不幾十年未能恤諸侯也吾乃休吾民矣
(二十有八年)
晉侯求醫于秦秦伯使醫和視之曰疾不可為也是謂
近女室疾如蠱非鬼非禽惑以喪志良臣將死天命不
祐公曰女不可近乎對曰節之先王之樂所以節百事
也故有五節遲速夲末以相及中聲以降五降之後不
容彈矣於是有煩手滛聲慆堙心耳乃忘平和君子弗
聽也物亦如之至於煩乃舍也已無以生疾君子之近
琴瑟以儀節也非以慆心也天有六氣降生五味發為
五色徵為五聲滛生六疾六氣曰隂陽風雨晦明也分
為四時序為五節過則為菑隂滛寒疾陽滛熱疾風滛
末疾雨滛腹疾晦滛惑疾明滛心疾女陽物而晦時滛
則生内熱惑蠱之疾今君不節不時能無及此乎出告
趙孟趙孟曰誰當良臣對曰主是謂矣主相晉國於今
八年晉國無亂諸侯無闕可謂良矣和聞之國之大臣
榮其寵禄任其大節有菑禍興而無改焉必受其咎今
君至于滛以生疾將不能圖恤社稷禍孰大焉主不能禦
吾是以云也趙孟曰何謂蠱對曰滛溺惑亂之所生也
於文皿蟲為蠱榖之飛亦為蠱在周易女惑男風落山
謂之蠱䷑皆同物也趙孟曰良醫也厚其禮而歸之
(昭公元年)
初穆子之生也莊叔以周易筮之遇明夷䷣之謙䷎
以示卜楚邱曰是將行而歸為子祀以䜛人入其名
曰牛卒以餒死明夷日也日之數十故有十時亦當十
位自王已下其二為公其三為卿日上其中食日為二
旦日為三明夷之謙明而未融其當旦乎故曰為子祀
日之謙當鳥故曰明夷于飛明而未融故曰垂其翼象
日之動故曰君子于行當三在旦故曰三日不食離火
也艮山也離為火火焚山山敗于人為言敗言為䜛故
曰有攸往主人有言言必䜛也純離為牛世亂䜛勝勝
將適離故曰其名曰牛謙不足飛不翔垂不峻翼不廣
故曰其為子後乎吾子亞卿也抑少不終(五年)
衛襄公夫人姜氏無子嬖人婤姶生孟縶孔成子夢康
叔謂己立元余使羈之孫圉與史苟相之史朝亦夢康
叔謂己余將命而子苟與孔烝鉏之曾孫圉相元史朝
見成子告之夢夢恊晉韓宣子為政聘于諸侯之歲婤
姶生子名之曰元孟縶之足不良弱行孔成子以周易
筮之曰元尚享衛國主其社稷遇屯䷂又曰余尚立
縶尚克嘉之遇屯之比䷇以示史朝史朝曰元亨又
何疑焉成子曰非長之謂乎對曰康叔名之可謂長矣
孟非人也將不利于宗不可謂長且其繇曰利建侯嗣
吉何建建非嗣也二卦皆云子其建之康叔命之二卦
告之筮襲于夢武王所用也弗從何為弱足者居侯主
社稷臨祭祀奉民人事鬼神從會朝又焉得居各以所
利不亦可乎故孔成子立靈公(七年)
南蒯之將叛也其鄉人或知之過之而嘆且言曰恤恤
乎湫乎攸乎深思而淺謀邇身而遠志家臣而君圖有
人矣哉南蒯枚筮之遇坤䷁之比䷖曰黃裳元吉
以為大吉也示子服惠伯曰即欲有事何如惠伯曰吾嘗
學此矣忠信之事則可不然必敗外強内温忠也和以
率貞信也故曰黃裳元吉黃中之色也裳下之飾也元
善之長也中不忠不得其色下不共不得其飾事不善
不得其極外内倡和為忠率事以信為共供養三德為
善非此三者弗當且夫易不可以占險將何事也且可
飾乎中美能黃上美為元下美則裳參成可筮猶有闕
也筮雖吉未也(十有二年)
秋龍見于絳郊魏獻子問於蔡墨曰吾聞之蟲莫知於
龍以其不生得也謂之知信乎對曰人實不知非龍實
知古者畜龍故國有豢龍氏有御龍氏獻子曰今何故
無之對曰夫物物有其官官脩其方朝夕思之一日失
職則死及之失官不食官宿其業其物乃至若冺棄之
物乃坻伏鬱湮不育故有五行之官是謂五官實列受
氏姓封為上公祀為貴神社稷五祀是尊是奉木正曰
句芒火正曰祝融金正曰蓐收水正曰玄冥土正曰后
土龍水物也水官棄矣故龍不生得不然周易有之在
乾䷀之姤䷈曰潛龍勿用其同人䷌曰見龍在
田其大有䷍曰飛龍在天其夬䷪曰亢龍有悔其
坤䷁曰見羣龍旡首吉坤之剝䷖曰龍戰于野若
不朝夕見誰能物之(二十有九年)
趙簡子問于史墨曰季氏出其君而民服焉諸侯與之
君死於外而莫之或罪也對曰物生有兩有三有五有
陪貳故天有三辰地有五行體有左右各有妃耦王有
公諸侯有卿皆有貳也天生季氏以貳魯侯為日久矣
民之服焉不亦宜乎魯君世從其失季氏世脩其勤民
㤀君矣雖死於外其誰矜之社稷無常奉君臣無常位
自古以然故詩曰高岸為谷深谷為陵三后之姓於今
為庶主所知也在易卦雷乘乾曰大壯䷡天之道也(三)
(十有二年)
晉趙鞅卜救鄭遇水適火占諸史趙史墨史龜史龜曰
是謂沈陽可以興兵利以伐姜不利子商伐齊則可敵
宋不吉史墨曰盈水名也子水位也名位敵不可干也
炎帝為火師姜姓其後也水勝火伐姜則可史趙曰是
謂如川之滿不可游也鄭方有罪不可救也救鄭則不
吉不知其他陽虎以周易筮之遇泰䷊之需䷄曰
宋方吉不可與也微子啟帝乙之元子也宋鄭甥舅也
祉禄也若帝乙之元子歸妺而有吉禄我安得吉焉乃
止(哀公九年)
衛侯夢于北宫見人登昆吾之觀被髮北面而譟曰登
此昆吾之虚緜緜生之瓜余為渾良夫呌天無辜公親
筮之胥彌赦占之曰不害與之邑寘之而逃奔宋衛侯
貞卜其繇曰如魚竀尾衡流而方羊裔焉大國滅之將
亡闔門塞竇乃自後踰冬十月晉復伐衛入其郛將入
城簡子曰止叔向有言曰怙亂滅國者無後衛人出莊
公而與晉平晉立襄公之孫般師而還(十七年)
公子親筮之曰尚有晉國得貞屯悔豫皆八也筮史占
之皆曰不吉閉而不通爻無為也司空季子曰吉是在
易皆利建侯不有晉國以輔王室安能建侯我命筮曰
尚有晉國筮告我曰利建侯得國之務也吉孰大焉震
車也坎水也坤土也屯厚也豫樂也車班外内順以訓
之泉原以資之土厚而樂其實不有晉國何以當之震
雷也車也坎勞也水也衆也主雷與車而尚水與衆車
有震武也衆而順文也文武具厚之至也故曰屯其繇
曰元亨利貞勿用有攸往利建侯主震雷長也故曰元
衆而順嘉也故曰亨内有震雷故利貞車上水下必伯
小事不濟壅也故曰勿用有攸往一夫之行也衆順而
有武威故曰利建侯坤母也震長男也母老子彊故曰
豫其繇曰利建侯行師居樂出威之謂也是二者得國
之卦也(晉語)
董因迎公於河公問焉曰吾其濟乎對曰臣筮之得泰
之八曰是謂天地配亨小往大來今及之矣何不濟之
有且以辰出而以参入皆晉祥也而天之大紀也濟且
秉成必覇諸侯子孫頼之君無懼矣(晉語)
襄公召頃公而告之曰成公之歸也吾聞晉之筮之也
遇乾之否曰配而不終君三出焉一既往矣後之不知
其次必此且吾聞之成公之生也其母夢神規其臀以
墨曰使有晉國三而畀驩之孫故名之曰黑臀於今再
矣襄公曰驩此其孫也而令德孝恭非此其誰且其夢
曰必驩之孫實有晉國其卦曰必三取君于周其德又
可以君國三襲焉吾聞之大誓故曰朕夢恊朕卜襲于
休祥戎商必克以三襲也晉仍無道而鮮胄其將失之
矣必蚤善晉子其當之也頃公許諾及厲公之亂召周
子而立之是為悼公(周語)
鄭樵曰左氏所載言易者二十用易者十有五餘則連山歸藏與占筮者之繋辭爾予非取其占筮之竒
中也取其通變而不滯也于敬仲之筮得互體之說焉于畢萬之筮得變卦之說焉有卦無辭于穆姜之筮得動以静為主之說焉于南蒯之筮得不占險之說焉于秦伯之筮得繫辭之異于今文者之說焉大抵言易而不拘於易也熊朋來曰六爻占法求之左氏國語自有成說六爻皆不變則以夲卦彖辭為占而以内卦為貞外卦為悔如孔成子筮立衛无遇屯曰利建侯秦伯伐晉卜
徒父筮之遇蠱曰其貞風其悔山凡卦六爻皆不變者用此例一爻變則專用所變爻為占如畢萬始筮仕遇屯之比只看初九一爻蔡墨論乾之同人只看九二一爻晉侯納王遇大有之睽只看九三一爻周史筮陳敬仲遇觀之否只看六四一爻南蒯之筮遇坤之比只看六五一爻晉獻公筮嫁伯姬遇歸妹之暌只看上六一爻凡卦一爻變者用此例三爻變者以夲卦為貞之卦為悔如國語重耳筮尚得晉國遇
貞屯悔豫皆八盖初與四五爻變也初與五皆老陽用九變四爻者隂用六變二三與上爻不變在屯豫二卦皆為少隂爻故曰皆八朱文公所謂變及三爻占二卦體是也五爻皆變則以不變爻為占如穆姜筮遇艮之八史曰是謂艮之随杜元凱以為連山首艮之易非也案艮卦變随惟第二爻不動三與上爻皆老陽用九變初爻四五爻皆老隂用六變惟第二爻少隂不變故所占只在艮之八朱文公所謂四二
五一二分一專是也若六爻皆變則以乾坤二用為例如蔡墨對魏獻子所謂乾之坤即六爻全變之例此占法之大略或問左氏國語所載左傳于穆姜之筮既曰艮之八國語晉重耳之筮亦曰泰之八又曰貞屯悔豫皆八七八皆不變爻何以罕言七而專言八曰七七蓍數也八八卦數也三揲之餘得少隂爻最易惟其揲者多得八故經傳亦多舉八以紀占也
周易圖書質疑卷二十三
