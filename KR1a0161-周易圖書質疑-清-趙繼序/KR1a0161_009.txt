周易圖書質疑卷九休寧趙繼序撰
下經
咸卦
䷞
&KR0306;
拇李本作母虞翻曰母足大指也艮為指坤為母故咸其母按艮反震為足故内卦取象于拇腓股内初
變離為上故咸其拇也重變革其初用鞏咸則不鞏矣故有咸拇之象是未可孚也守其四德悔斯亡矣
&KR0306;
崔憬曰腓脚膊次于母上二之象也按艮止為居居則咸者不咸矣内二變巽為伏故咸腓則凶居則吉重變大過棟橈乎下故有咸腓之凶居吉則利有攸往者不可遽往也
&KR0320;
崔憬曰股䏶而次于腓上三之象也按備巽為股艮為手故曰執反震則震下兊上為隨故曰執其隨又備巽為伏故往外則吝内三變坤為順隨則過于順矣重變萃聚不以正故有咸股執隨之象惟利貞則往吝者可以有攸往也李光地曰執其隨本義以為隨下二爻程傳以為隨上然隨之為義取于鴈行相從則以三為隨四者近是證之隨卦初剛隨二柔五剛隨上柔可見也蓋四者心位也心動則形隨之而
三直股位與四相近而相承故有咸其股執其隨之象證之艮卦以三為心位六二亦曰不拯其隨可見也
&KR0320;
以九居四悔也旡心之感為貞則吉而悔亡矣四居上下之間之内為來之外為往憧憧心之多思者也備乾錯坤為衆有朋象外四變坎為心病故曰朋從爾思重變蹇為難則心咸于害故憧憧而朋從也大
人處此其為何思何慮乎楊時曰九四脢之下股之上心之位也不言心心无不該不可以位言也朱子曰敬心之貞也
&KR0320;
馬融曰脢背也鄭玄曰脢背脊肉也按五有艮其背之象備乾為健而艮止之故无悔外五變震為動咸脢則動者不妄動矣重變小過可小事不可大事故有咸脢之象
&KR0306;
兊為口舌故曰咸其輔頰舌咸象皆近取諸身曰拇腓股曰思脢輔頰舌自下而上蓋萬物之相感者莫靈于人也外上變乾為首輔頰舌皆形之麗乎首者也重變遯遯者不遯故有咸其輔頰舌之象未可謂小利貞也
彖
王應麟曰咸之感无心感以虛也兊之說无言說以
誠也來知德曰本卦綜恒柔上者恒下卦之巽上而為咸之兊也剛下者恒上卦之震下而為咸之艮也王肅曰男而下女初婚之所以為禮也
象
崔憬曰山高而降澤下而升山澤通氣咸之象也
初
虞翻曰外謂四也
三
處即居也居則不處者處矣
五
李鼎祚曰末猶上也五比于上故咸其脢志末者謂五志感於上也
恒卦
䷟
徐幾曰利貞者不易之恒也利有攸往者不已之恒也來知德曰恒字獨易經無下一畫與无字同不
同各經無字
&KR0306;
内初變乾乾初宜潛浚乃潛之深者也然一于潛則隠而未見行而未成不可為恒矣故曰貞凶无攸利重變大壯不剛以動則恒止矣故有浚恒之象此利貞者之所以貞凶也
&KR0320;
以九居二失位為悔二久于中其悔乃亡内二變艮
為止故能久中重變小過利貞而可小事宜下故悔亡也
&KR0320;
來知德曰居巽之極為進退為不果改節之象也按内三變坎為加憂故曰或承之羞貞而不恒故貞吝也重變解為緩不恒其德安得來復夙往之吉乎
&KR0320;
三變坎錯離有田獵禽獸之象而四出其上則旡禽
矣恒之失位者也外四變坤先迷失道故田无禽也重變升田无禽則升而不來之象也安得南征之吉乎
&KR0306;
五柔下應二剛其德恒矣巽為長女婦人也震為長男夫子也下備乾巽從陽故吉上備兊震從隂故凶外五變兊婦人從一則說之利貞者也夫子從婦則說之不利貞者也重變大過其五老婦得其士夫故
婦人吉夫子凶也
&KR0306;
上居恒極震主于動故曰振恒凶初以巽下之恒失于浚上以震上之恒失于振皆恒之不于其道者也外上變離為上故有振恒之象重變鼎鼎不可以妄動主之故振恒凶也
彖
來知德曰剛上者咸下卦之艮上而為恒之震也柔
下者咸上卦之兊下而為恒之巽也王弼曰剛尊柔卑得其序也
初
虞翻曰浚深也朱震曰初居巽下以深入為恒上居震極以震動為恒在始而求深在上而好動皆凶道也
遯卦
䷠
虞翻曰小隂謂二得位浸長以柔變剛故小利貞
&KR0306;
初有尾象尾在後矣之外為往往則必厲故曰勿用内初變離為麗勿往則安其所麗也重變同人以同人而當遯則遯尾勿往不可以利涉大川也
&KR0306;
艮為手有執象乾錯坤為牛二中色為黃故曰執用黃牛之革備巽而内二亦變巽為繩執革從繩故曰
莫之勝說重變姤女壯則陽遯故有用革莫說之象
龔焕曰五爻皆言遯惟六二不言者上與五應雖
當遯時固結而不可說者也故有執用黃牛之革之象
&KR0320;
備巽為繩有係象三乘二隂有所係則不克遯而為疾厲矣然内三變坤為臣艮錯兊為妾隂如臣妾乃可畜也故吉重變否匪人不利君子貞貞則遯不可
係矣臣妾近于匪人雖畜之吉而終有不利也黃道周曰遯之否儉德辟難恐不及也何係之有係遯者臣妾之事也夫有遯志而告之臣妾則必不逮矣故臣妾者天下所為係畜也舉係畜者以庶幾一吉猶以身嘗疾而得厲藥也
&KR0320;
四居備巽之極而又變巽為入入乎遯而所好存焉不與三同係矣陽為君子隂為小人遯則吉不遯則
否重變漸其四漸木而得桷亦有好遯之象
&KR0320;
五剛中正其變為離健而能明故為嘉遯貞吉重變旅小亨貞吉猶遯之亨小利貞也嘉遯則雖旅處而无不得也龔焕曰嘉遯貞吉即彖傳所謂遯而亨也五當位而應與時偕行者也按剛當位而應亦不合主遯者言盖以遯之君子為嘉而招徠之故曰與時偕行也在遯之時而志于行者也
&KR0320;
虞翻曰乾盈為肥二不及上故肥遯无不利按外上變兊為附决有决而肥遯之象重變咸為感則遯故肥遯也
象
張子曰惡讀為憎惡之惡遠小人不可示以惡也惡則患及之又焉能遠嚴之為言敬小人而遠之之意也
上
侯行果曰最處外極无應于内心無疑戀超世高舉
大壯卦
䷡
陽為大四陽在上以剛乘柔故利貞
&KR0320;
來知德曰震為足又初在下趾之象也按乾在震下有壯動之象以征則凶惟固守其陽剛之有孚可也
内初變巽為伏故征凶重變恒其初浚恒宜潛不宜壯故有壯趾征凶之象
&KR0320;
二中位也變離則柔得其正而吉重變豐宜日中而離應之吉則所謂勿憂也
&KR0320;
陽至三而壯矣小人用之君子不用蓋用壯者貞厲之道也大象近兊上備兊而三亦變兊為羊故曰羝
羊震為&KR0841;葦有藩象故曰觸藩三四皆剛故觸藩而羸其角此用壯之厲者也重變歸妹征凶无攸利故有觸藩羸角之象京房曰壯一也小人用之君子有而不用郭雍曰羊狠喜觸用壯之象也觸藩羸角用壯而厲也君子用罔者君子罔以壯為用也
&KR0320;
來知德曰震為大塗兊為附决藩决之象也四變坤大輿之象也按兊羊外往故曰不羸此與二皆大壯
利貞者也重變泰小往大來其道為通故有决藩壯輿之象
&KR0306;
虞翻曰乾為易四上之五兊還屬乾故喪羊于易動各得正而處中和故无悔矣按外五變兊亦有羊象重變夬為决然喪羊于易則无揚號即戎之悔矣來知德曰易即埸田畔地也震為大塗埸之象也
&KR0306;
羝羊觸藩象與前同震錯巽為進退不果故曰不能退不能遂无攸利知觸之艱而不用壯則吉外上變離為麗觸藩而不能退遂則麗于藩之象也重變大有壯者不壯亦所以保大有之道也艱則吉庶不失其元亨乎
初
其孚因乎時之窮
四
虞翻曰尚往者謂上之五
晉卦
䷢
坤順也順則稱康備艮反震有侯象故曰康侯坤利牝馬故曰錫馬虞翻曰艮為多坤為衆故蕃庶離日在上故晝日三隂在下故三接矣朱子曰言多受大賜而顯被親禮
&KR0306;
内初變震為動故曰晉如下備艮為止上備坎為陷故曰摧如雖貞吉而罔孚者寬以居之則无咎虞翻曰應離為罔四坎稱孚坤弱為裕按重變噬嗑為合故始摧終晉而吉无咎亦亨而有所利用者矣
&KR0306;
二乘初故亦晉如變坎為加憂心病故曰愁如所處中正則貞吉五君位為王以六居五為王母柔遇柔而受介福即錫馬三接之謂也重變未濟故晉如愁
如然三隂居陽故有受福王母之象此无攸利者之終有利也
&KR0306;
虞翻曰坤為衆允信也按失位為悔得應則悔可亡内三變艮為止衆允則物不可以終止矣重變旅旅處而衆允之則小亨貞吉而悔亡也吴曰慎曰初罔孚未信也三衆允見信也
&KR0320;
備艮而外四亦變艮為鼠當備坎之中則晉而不能出險者也不知止故貞厲也鼫李本作碩翟元曰碩鼠晝伏夜行貪猥无已按重變剥不利有攸往故有鼫鼠貞厲之象
&KR0320;
以六居五失位為悔然變乾則健行者有失得勿恤之心以是而往則不惟悔亡而且吉无不利矣重變否其五休否故有悔亡往吉之象
&KR0320;
上居晉極有角象下坤為地有邑象離為甲胄戈兵有用伐之象然過剛則雖厲吉无咎而貞吝矣外上變震為動晉角伐邑皆動象也重變豫利行師而維用伐邑晉不終晉亦冥豫有渝之象也
彖
來知德曰晉綜明夷言明夷下卦之離進而為晉上卦之離也
三
即順而麗乎大明也
明夷卦
䷗
離失其明則艱坤行其順則貞故利在艱而能貞也
&KR0320;
離火炎上有飛象下備坎為隠伏有垂翼之象上備震為動有行象離中虚有不食之象陽德君子辟難
不祿自二至四為坎三位故曰三日不食之外為往羣隂在上為主人動而得謗故曰有言内初變艮為止則于飛者可以不飛于行者可以不行矣重變謙卑不可踰故有垂翼不食之象此君子之憂患而有終者也
&KR0306;
備震錯巽為股二居初上亦有股象右前左後爻自下而上則從左故曰夷于左股備坎有馬象而二變
乾亦為馬故曰用拯馬壯拯則夷可免矣重變泰大來而夷可出故有用拯馬壯之象
&KR0320;
離為網罟有田狩之象又為南方之卦故稱南五君位上坤錯乾為首大首之象也以三正五故曰明夷于南狩得其大首非常之舉雖貞而不可疾也内三變震為長男南狩則以長子帥師矣重變復出入朋來利有攸往故有南狩得大首之象
&KR0306;
坤為腹四居上卦之下故曰入于左腹備坎為心故曰獲明夷之心備震而四亦變震為足反艮為門闕故曰于出門庭出則不受夷矣重變豐豐之蔀者宜中明之晦者宜出入左腹出門庭則亦勿憂而宜日中也
&KR0306;
五不明之君也臣以自靖為貞舉箕子以示其象外
五變坎而陷于險則明夷之象也重變既濟其五東鄰不如西鄰大首將為人得矣故特舉箕子之利貞也
&KR0306;
上居明夷之極故曰不明晦明夷反晉初登于天晉象也後入于地反晉而為明夷之象也外上變艮為止晦則明于是乎止矣重變賁致飾則盡故有不明晦之象以登天者入地安能小利有攸往乎
象
來知德曰坤為衆故言涖衆
家人卦
䷤
虞翻曰女謂離巽二四得正故利女貞按家人以内為本故曰利女貞然備坎為男而離合于坎巽合于震女貞實男主之
&KR0320;
内初變艮為止有閑象家能閑之其悔乃亡重變漸女歸吉閑家必自女歸始利貞則悔亡也來知德曰閑一家之衆使其父父子子兄兄弟弟夫夫婦婦也
&KR0306;
離得坤之中畫坤為順妻道也故曰无攸遂坤為釜有饋象二位得中故曰在中饋惟酒食是議女貞之吉者也内二變乾則貞吉者為利永貞矣重變小畜畜兼養義故有中饋之象
&KR0320;
侯行果曰嗃嗃嚴也嘻嘻笑也按重剛主嚴得閑家之道雖有悔厲而吉備坎為陷則失其嚴而嘻嘻矣此不貞而終吝也内三變震為决躁故有嗃嗃之象重變益利往利涉惟其剛也故嗃嗃吉而嘻嘻吝益家者當知所法矣
&KR0306;
重隂為利而巽又為近利市三倍故曰富家外四變
乾有夫道女能治内以相其夫者也故曰大吉重變同人同于家者蠶織趨事志无不通此富家之利也
&KR0320;
五君位故曰王下應于二故曰假有家治内治外各得其道故曰勿恤吉備坎為加憂有恤象此爻出坎則勿恤矣外五變艮為門闕閽寺乃有家之象重變賁王假有家則非盡飾之賁矣勿恤即所謂小利有攸往也邱富國曰假有感格之義何楷曰身範既端
故能感格其家使父父子子兄兄弟弟夫夫婦婦各得其所以相敦睦正家而天下定故不待憂恤而吉也
&KR0320;
備坎而外上亦變坎其象中實故曰有孚威如終吉則亦能以嗃嗃正其嘻嘻者也可謂利貞矣重變既濟三陽得位故有威如之象此終亂者之所以為終吉也王弼曰家道可終惟信與威
彖
來知德曰嚴乃尊嚴非嚴厲之嚴也言一家父母為尊必父母尊嚴内外整肅如臣民之聽命于君然後父尊子卑兄友弟恭夫制婦順各盡其道而家道正
二
九家易曰謂二居貞巽順于五則吉矣
四
虞翻曰謂順于五矣
五
程子曰夫愛其内助婦愛其刑家龔焕曰交相愛則一家之父子兄弟夫婦長幼莫不相愛非特夫婦而已也
上
何楷曰治家觀于身下五爻未及正身之義故于此爻足其義蓋探本之論與大象言有物行有恒相表裏
睽卦
䷥
兊離皆隂卦也隂為小故曰小事吉趙汝楳曰就其睽異之中有以善處之則亦吉也其屯之小貞洪範之作内之時乎
&KR0320;
上備坎有馬象初无應有喪象陽在初有復象坎險有惡人象離明有見象悔亡則无咎矣内初變兊為
見故喪馬可復而惡人可見也重變未濟小狐汔濟濡尾則亦喪馬之象也然自復則未濟者終濟見惡人无咎豈必无攸利乎項安世曰喪馬勿逐自復往者不追也見惡人无咎來者不拒也此君子在下无應之時處睽之道也來知德曰兊為說體凡易中言兊者皆勿逐自復如震之六二變兊亦勿逐七日得既濟六二變兊亦勿逐七日得是也
&KR0320;
兊錯艮為徑路有巷象二應五為遇主遇于巷者睽而得合也内二變震為起故出可遇主重變噬嗑為合故有遇主于巷之象其為利用大矣李光地曰春秋之法備禮則曰會禮不備則曰遇睽卦皆言遇小事吉之意也
&KR0306;
離明為見備坎為曳其于輿為多青故曰見輿曳離有牛象輿後曳則牛前掣矣其人即初所謂惡人也
坎險故有髠首為天割鼻為劓之象内三變乾遇剛故无初而有終也重變大有以柔乘剛故无初而有終而得元亨也
&KR0320;
四處二隂之間故睽孤初陽為元夫與之同德雖不應而可遇也備坎則中實有孚以此相交雖厲无咎外四變艮為止睽孤有遇有交則止不終止矣重變損以交孚而有孚雖儉以用享而元夫可遇豈患其
睽孤而不克利有攸往乎
&KR0306;
孔穎達曰宗主也謂二也按離二得坤之中畫坤為衆有宗象下兊為口有噬象五隂為桑有虜象以應二而失位之悔可亡且外五變乾則剛往何咎乎重變履剛中正五變同之故悔亡而往何咎也此亦履尾不咥之亨也
&KR0320;
上居睽極其象亦孤離明為見本坤為載為車備坎有豕象變震有塗象又坎為弓輪有弧象為隠伏有鬼象先張後說皆象之疑而未定者也坎為盜有寇象坎離交有婚媾之象朱子曰載鬼一車以无為有也
彖
來知德曰睽綜家人言家人下卦之離進而為睽之上卦六得五之中而下應乎九二之剛也盧氏曰
不言義而言用者明用睽之義至大矣
象
項安世曰同象兊之說異象離之明
初
來知德曰咎即睽乖之咎
三
虞翻曰動正成乾故遇剛
蹇卦
䷦
艮坎皆以乾之一陽而交于坤之二隂者也當止險之時陽不敵隂矣坤西南得朋東北喪朋故利不利因之蹇之宜來而不宜往猶坤之宜後而不宜先也虞翻曰離為見大人謂五二得位而應五故利見大人
&KR0306;
往外遇坎則蹇來得内止則有譽矣内初變離為上
然蹇不可上故不利往而利來也重變既濟雖濟而猶有蹇也往蹇寧无終亂乎來譽則得其初吉矣程子曰上進則為往不進則為來來知德曰往以坎言來以止言
&KR0306;
二臣位也上應五君故曰王臣上卦坎下備又坎故曰蹇蹇艮不獲其身故曰匪躬主爾忘身蹇之得貞者也内二變巽為伏故匪躬之臣得以服事于王重
變井改邑羸瓶此王事靡盬之時故有蹇蹇匪躬之象
&KR0320;
往蹇俱與初同來反謂來止于二隂也内三變坤為順來反者得其順矣重變比為輔往而用獨不若反而用衆蹇之比可以濟蹇矣
&KR0306;
來連謂連于上下也外四變兊為說來連則有喜也
重變咸為感來連則相感者衆何蹇之不可正乎程子曰來則與在下之衆相連合也朱子曰連于九三荀爽曰來還承五則與至尊相連李光地曰易例凡六四承九五無不著其美于爻象者况蹇有利見大人之文乎按來連于下以往為大蹇之朋則亦連于五而蹇者不蹇矣
&KR0320;
五當上坎之中故曰大蹇變坤為衆故曰朋來蓋即
指二之王臣也重變謙君子有終以西南之德成東北之功故有大蹇朋來之象胡炳文曰諸爻皆以往為蹇聖人又慮天下皆不往蹇無由出矣二五君臣復不往誰當往乎是以于二曰蹇蹇于五曰大蹇
&KR0306;
三陽德為碩應内為來五君位為大人備離為見傳所謂利見大人往有功者也外上變巽往蹇者雖不利有攸往而利見大人則同重變漸女歸而待行故
曰來碩利見大人則漸進而蹇不終蹇矣
彖
來知德曰蹇綜解言解下卦之坎往而為蹇上卦之坎所以九五得其中也解上卦之震下而為蹇下卦之艮蹇難在東北今下于東北又艮止不行所以其道窮也
象
項安世曰反身象艮之背修德象坎之勞
三
虞翻曰内謂二隂也
四
荀爽曰處正承陽故曰當位實也
上
侯行果曰三為内主周易圖書質疑卷九
