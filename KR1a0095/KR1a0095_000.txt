易經存疑易類
提要
(臣)等謹案易經存疑十二卷明林希元撰希
元字茂貞號次崖同安人正德丁丑進士官
至廣東提舉僉事見自序及王慎中序泉州
府志稱官至大理寺丞誤也明史儒林傳附
載蔡清傳中是書用注疏本其解經一以朱
子本義為主多引用蔡清蒙引故楊時喬周
易古今文謂其繼蒙引而作微有異同其曰
存疑者洪朝選序謂存朱子之疑以羽翼程
朱之傳義也自序謂今必下視程朱則吾之
說焉能有易於後無已則上宗鄭賈(按鄭康成注易)
(賈公彦未嘗注易此語有誤謹附訂於此)鄭賈之說其可施于今
乎蓋其書本為科舉之學故主於祧漢而尊
宋然研究義理持論謹嚴比古經師則不足
要猶愈于剽竊庸膚為時文弋獲之術者蓋
正嘉以前儒者猶近篤實也原刻漫漶此本
為乾隆壬戌其裔孫廷玣所刻舊有王慎中
洪朝選二序載朱彝尊經義考廷玣刪之所
言皆無大發明今亦不復補錄焉乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易經存疑序
予自束髮讀書即喜窮研經理懼其遺亡類皆劄記然
性喜知新稿成輙棄去至有一書而二三易稿者經傳
子史多入議思周易四子獨有全籍既入仕途王事經
心中遭斥逐鴻迹東西此書雖携以行曾弗及目而散
逸者有之泗水辭官始獲追修舊業稍稍就緒視學嶺
表因出以示諸生一二同志欲廣其傳輙謀之梓四子
先出繼而入丞大理南北更官重以負罪南遷風波涉
歷干戈在念而易遂以束之高閣矣迺者被廢來歸山
居無事念夙業未終爰取所藏易說重加刪飾始于辛
丑之冬越一歲而告成定為十二卷命曰存疑從舊也
書林詹氏因求刻予弗能止懼其訛亂不倫姑為之校
正而予之或見之曰今之談經者或薄傳註而喜新說
舉業者或忽義理而尚詞華次崖此書非子雲之覆瓿
與予聞之曰是何言與是何言與夫道在生民如日用
飲食不可離也百姓日用而不知聖人修道以立教六
經所以作也聖人作經將使人由之以適道也經不明
則道無由適傳註其可已與漢儒專門授受字疏句釋
勤矣然業專訓詁微言奥旨欝而弗彰由戸升堂吾無
取焉有宋真儒輩出更互演繹抽關啟鑰升堂覩奥六
經之道如日中天有目者共見可無恨矣學者沿傳求
經沿經求道精思力踐深造自得則將親見宓羲面揖
姬孔若不追蹤游夏亦必方軌田施隨其所就如飲江
河傳註其可少與其或片詞隻翰未協皇墳千賢一失
容或有焉然太陽有遺照大海有遺潤安能傷其明且
大哉况大畜之道舍短集長謙謙君子裒多益寡故大
舜之知成於好問孔子之聖竊比老彭若立已於峻前
無古老方於往聖不亦遠乎今必下視程朱則吾之說
焉能有易於彼無巳則上宗鄭賈鄭賈之說其可施於今
乎是故昔賢傳註庸可厚非今之君子我未之信也乃
若捋精鬭巧馳騁詞華聖竅賢關置而弗問學士沿習
獘也久矣前聖作經皇明造士意豈若是賢公卿明有
司方是之禁子不知變而是之述何所見之左乎或者
聞予言悔曰吾過矣吾過矣迺書其言于編端以告學
者
