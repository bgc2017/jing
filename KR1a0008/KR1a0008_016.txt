周易集解卷十六
唐李鼎祚撰
易曰不遠復无祇悔元吉
侯果曰復初九爻辭殆近也庶冀也此明知微之難
則知微者唯聖人耳顔子亞聖但冀近於知微而未
得也在微則昧理彰而悟失在未形故有不善知則
速改故无大過
天地絪緼萬物化醇
虞翻曰謂泰上也先說否否反成泰故不說泰天地
交萬物通故化醇○孔穎達曰以前章利用安身以
崇德也安身之道在於得一若已能得一則可以安
身故此章明得一之事也絪緼氣附著之義言天地
无心自然得一唯二氣氤氲共相和會感應變化而
有精醇之生萬物自化若天地有心為一則不能使
萬物化醇者也
男女搆精萬物化生
虞翻曰謂泰初之上成損良為男兑為女故男女搆
精乾為精損反成益萬物出震故萬物化生也○干
寶曰男女猶隂陽也故萬物化生不言隂陽而言男
女者以指釋損卦六三之辭主於人事也
易曰三人行則損一人一人行則得其友言致一也
侯果曰損六三爻辭也象云一人行三則疑是衆不
如寡三不及一此明物情相感當上法絪緼化醇致
一之道則无患累者也
子曰君子安其身而後動
虞翻曰謂反損成益君子益初也坤為安身震為後
動○崔憬曰君子將動有所為必自揣安危之理在
於己身然後動也
易其心而後語
虞翻曰乾為易益初體復心震為後語○崔憬曰君
子恕己及物若於事心雖不可出語必和易其心而
後言
定其交而後求
虞翻曰震專為定為後交謂剛柔始交艮為求也○
崔憬曰先定其交知其才行若好施與吝然後可以
事求之
君子脩此三者故全也
虞翻曰謂否上之初損上益下其道大光自上下下
民說无疆故全也
危以動則民不與也
虞翻曰謂否上九高而无位故危坤民否閉故弗與
也
懼以語則民不應也
虞翻曰否上窮災故懼來下之初成益故民不應坤
為民震為應也
无交而求則民不與也
虞翻曰上來之初故交坤民否閉故不與震為交
莫之與則傷之者至矣
虞翻曰上下之初否消滅乾則體剥傷臣弑君子弑
父故傷之至矣
易曰莫益之或擊之立心勿恒凶
侯果曰益上九爻辭也此明先安身易心則羣善自
應若危動懼語則物所不與故凶也
子曰乾坤其易之門耶
荀爽曰隂陽相易出於乾坤故曰門
乾陽物也坤隂物也
荀爽曰陽物天隂物地也
隂陽合德而剛柔有體
虞翻曰合德謂天地雜保大和日月戰乾剛以體天
坤柔以體地也
以體天地之撰
九家易曰撰數也萬物形體皆受天地之數也謂九
天數六地數也剛柔得以為體矣
以通神明之德
九家易曰隱藏謂之神著見謂之明隂陽交通乃謂
之德
其稱名也雜而不越
九家易曰隂陽雜也名謂卦名隂陽雖錯而卦象各
有次序不相踰越
於稽其類其衰世之意耶
虞翻曰稽考也三稱盛德上稱末世乾終上九動則
入坤坤弑其君父故為亂世陽出復震入坤出坤故
衰世之意耶○侯果曰於嗟也稽考也易象考其事
類但以吉凶得失為主則非淳古之時也故云衰世
之意耳言耶示疑不欲切指也
夫易彰往而察來而微顯闡幽開而當名
虞翻曰神以知來智以藏往微者顯之謂從復成乾
是察來也闡者幽之謂從姤之坤是彰往也陽息出
初故開而當名
辯物正言斷辭則備矣
干寶曰辯物類也正言言正義也斷辭斷吉凶也如
此則備於經矣
其稱名也小
虞翻曰謂乾坤與六子俱名八卦而小成故小復小
而辯於物者矣
其取類也大
虞翻曰謂乾陽也為天為父觸類而長之故大也
其旨遠其辭文
虞翻曰遠謂乾文謂坤也
其言曲而中其事肆而隱
虞翻曰曲屈肆直也陽曲初震為言故其言曲而中
坤為事隱未見故肆而隱也
因貳以濟民行以明失得之報
虞翻曰二謂乾與坤也坤為民乾為行行得則乾報
以吉行失則坤報以凶也
易之興也其於中古乎
虞翻曰興易者謂庖犧也文王書經系庖犧於乾五
乾為古五在乾中故興於中古繋以黃帝堯舜為後
世聖人庖犧為中古則庖犧以前為上古
作易者其有憂患乎
虞翻曰謂憂患百姓未知興利遠害不行禮義茹毛
飲血衣食不足庖犧則天八卦通為六十四以德化
之吉凶與民同患故有憂患
是故履德之基也
虞翻曰乾為德履與謙旁通坤柔履剛故德之基坤
為基○侯果曰履禮蹈禮不倦德之基也自下九卦
是復道之最故特言矣
謙德之柄也
虞翻曰坤為柄柄本也凡言德皆陽爻也○干寶曰
柄所以持物謙所以持禮者也
復德之本也
虞翻曰復初乾之元故德之本也
恒德之固也
虞翻曰立不易方守德之堅固
損德之修也
荀爽曰懲忿窒慾所以修德
益德之裕也
荀爽曰見善則遷有過則改德之優裕也
困德之辯也
鄭玄曰辯别也遭困之時君子固窮小人窮則濫德
於是别也
井德之地也
姚信曰井養而不窮德居地也
巽德之制也
虞翻曰巽風為號令所以制下故曰德之制也○孔
穎達曰此上九卦各以德為用也
履和而至
虞翻曰謙與履通謙坤柔和故履和而至禮之用和
為貴者也
謙尊而光
荀爽曰自上下下其道大光也
復小而辯於物
虞翻曰陽始見故小乾陽物坤隂物以乾居坤故稱
别物
恒雜而不厭
荀爽曰夫婦雖錯居不厭之道也
損先難而後易
虞翻曰損初之上失正故先難終反成益得位於初
故後易易其心而後語
益長裕而不設
虞翻曰謂天施地生其益无方凡益之道與時偕行
故不設也
困窮而通
虞翻曰陽窮否上變之坤二成坎坎為通故困窮而
通也
井居其所而遷
韓康伯曰改邑不改井井所居不移而能遷其施也
巽稱而隱
崔憬曰言巽申命行事是稱揚也隂助德化是微隱
也自此已下明九卦德之體者也
履以和行
虞翻曰禮之用和為貴謙震為行故以和行也
謙以制禮
虞翻曰隂稱禮謙三以一陽制五隂萬民服故以制
禮也
復以自知
虞翻曰有不善未嘗不知故自知也
恒以一德
虞翻曰恒德之固立不易方從一而終故一德者也
損以遠害
虞翻曰坤為害泰以初止坤上故遠害乾為遠
益以興利
荀爽曰天施地生其益无方故興利也
困以寡怨
虞翻曰坤為怨不弑父與君乾來上拆坤二故寡怨
坎水性通故不怨也
井以辯義
虞翻曰坤為義以乾别坤故辯義也
巽以行權
九家易曰巽象號令又為近利人君政教進退釋利
而為權也春秋𫝊曰權者反於經然後有善者也此
所以說九卦者聖人履憂濟民之所急行也故先陳
其德中言其性後叙其用以詳之也西伯勞謙殷紂
驕暴臣子之禮有常故創易道以輔濟君父者也然
其意義廣遠幽微孔子指撮解此九卦之德合三復
之道明西伯之於紂不失上下
易之為書也不可遠
侯果曰居則觀象動則玩占故不可遠也
為道也屢遷
虞翻曰遷徙也日月周流上下無常故屢遷也
變動不居周流六虚
虞翻曰變易動行六虚六位也日月周流終則復始
故周流六虚為甲子之旬辰為虚坎戊為月離已為
日入在中宫其處空虚故稱六虚五甲如次者也
上下无常剛柔相易
虞翻曰剛柔者晝夜之象也在天稱上入地為下故
上下无常也
不可為典要唯變所適
虞翻曰典要道也上下无常故不可為典要適乾為
晝適坤為夜○侯果曰謂六爻剛柔相易遠近恒唯
變所適非有典要
其出入以度外内使知懼
虞翻曰出乾為外入坤為内日行一度故出入以度
出陽知生入隂懼死使知懼也○韓康伯曰明出入
之度使物知外内之戒也出入猶行藏外内猶隱顯
遯以遠時為吉豐以幽隱致凶漸以高顯為美明夷
以處昧利貞此外内之戒也
又明於憂患與故
虞翻曰神以知來故明憂患智以藏往故知事故作
易者其有憂患乎
无有師保如臨父母
虞翻曰臨見也言隂陽施行以生萬物无有師保生
成之者萬物出生皆如父母孔子曰父母之道天地
乾為父坤為母○干寶曰言易道以戒懼為本所謂
懼以終始歸无咎也外謂大夫之從王事則夕惕若
厲内謂婦人之居室則无攸遂也雖无師保切磋之
訓其心敬戒常如父母之臨已者也
初率其辭而揆其方
虞翻曰初始下也率正也謂修辭立誠方謂坤也以
乾通坤故初帥其辭而揆其方○侯果曰率修方道
也言修易初首之辭而度其終末之道盡有典常非
虚設也
既有典常苟非其人道不虚行
虞翻曰其出入以度故有典常苟誠也其人謂乾為
賢人神而明之存乎其人不言而信謂之德行故不
虚行也○崔憬曰言易道深遠若非其聖人則不能
明其道故知易道不虚而自行必文王然後能弘也
易之為書也
干寶曰重𤼵易者别殊旨也
原始要終以為質也
虞翻曰質本也以乾原始以坤要終謂原始反終以
知死生之說○崔憬曰質體也言易之書原窮其事
之初若初九潛龍勿用是原始也又要會其事之末
若上九亢龍有悔是要終也易原始潛龍之勿用要
終亢龍之有悔復相明以為體也諸卦亦然若大畜
而後通之類是也
六爻相雜唯其時物也
虞翻曰隂陽錯居稱雜時陽則陽時隂則隂故唯其
時物乾陽物坤隂物○干寶曰一卦六爻則皆雜有
八卦之氣若初九為震爻九二為坎爻也或若見辰
戌言艮已亥言兑也或若以甲壬名乾以乙癸名坤
也或若以午位名離以子位名坎或若德來為惡物
王相為興休廢為衰
其初難知其上易知本末也
侯果曰本末初上也初則事微故難知上則事彰故
易知
初辭擬之卒成之終
干寶曰初擬議之故難知卒終成之故易知本末勢
然也○侯果曰失在初微猶可擬議而之福禍在卒
成事之終極非擬議所及故曰卒成之終假如乾之
九三噬嗑初九猶可擬議而之善至上九則凶灾不
移是事之卒成之終極凶不變也
若夫雜物撰德辯是與非則非其中爻不備
虞翻曰撰德謂乾辯别也是謂陽非謂隂也中正乾
六爻二四上非正坤六爻初三五非正故雜物因而
重之爻在其中故非其中則爻辭不備道有變動故
曰爻也○崔憬曰上既具論初上二爻次又以明其
四爻也言中四爻雜合所主之事撰集所陳之德能
辯其是非備在卦中四爻也
噫亦要存亡吉凶則居可知矣
虞翻曰謂知存知亡要終者也居乾吉則存居坤凶
則亡故曰居可知矣○崔憬曰噫歎聲也言中四爻
亦能要定卦中存亡吉凶之事居然可知矣孔疏扶
王弼義以此中爻為二五之爻居中无偏能統一卦
之義事必不然矣何則上文云六爻相雜唯其時物
言雖錯雜而各獨會於時獨主於物豈可以二五之
爻而兼其雜物撰德是非存亡吉凶之事乎且二五
之撰德與是要存與吉則可矣若主物與非要亡與
凶則非其所象故知其不可也且上論初上二爻則
此中總言四爻矣下論二四三五則是重述其功位
者也
智者觀其彖辭則思過半矣
韓康伯曰夫彖舉立象之統論中爻之義約以存博
簡以兼衆雜物撰德而一以貫之者也形之所宗者
道衆之所歸者一其事彌繁則愈滯乎有其理彌約
則轉近乎道彖之為義存乎一也一之為用同乎道
矣形而上者可以觀道過乎半之益不亦宜乎
二與四同功
韓康伯曰同隂功也○崔憬曰此重釋中四爻功位
所宜也二主士大夫位佐於一國四主三孤三公牧
伯之位佐於天子皆同有助理之功也
而異位
韓康伯曰有外内也○崔憬曰二士大夫位卑四孤
公牧位尊故有異也
其善不同二多譽四多懼近也
韓康伯曰二處中和故多譽也四近於君故多懼也
柔之為道不利遠者
崔憬曰此言二四皆隂位隂之為道近比承陽故不
利遠矣
其要无咎其用柔中也
崔憬曰言二是隂遠陽雖則不利其要或有无咎者
以二柔居中異於四也
三與五同功而異位
韓康伯曰有貴賤也○崔憬曰三諸侯之位五天子
之位同有理人之功而君臣之位異者也
三多凶五多功貴賤之等也
崔憬曰三處下卦之極居上卦之下為一國之君有
威權之重而上承天子若无含章之美則必致凶五
既居中不偏貴乘天位以道濟物廣被寰中故多功
也
其柔危其剛勝耶
侯果曰三五陽位隂柔處之則多凶危剛正居之則
勝其任言耶者不定之辭也或有柔居而吉者得其
時也剛居而凶私其應也
易之為書也廣大悉備
荀爽曰以隂易陽謂之廣以陽易隂謂之大易與天
地準固悉備也
有天道焉有人道焉有地道焉
崔憬曰言易之為書明三才廣无不被大无不包悉
備有萬物之象者也
兼三才而兩之故六六者非他也三才之道也
崔憬曰言重卦六爻亦兼天地人道兩爻為一才六
爻為三才則是兼三才而兩之故六六者即三才之
道也
道有變動故曰爻
陸績曰天道有晝夜日月之變地道有剛柔燥溼之
變人道有行止動靜吉凶善惡之變聖人設爻以效
三者之變動故謂之爻者也
爻有等故曰物
干寶曰等羣也爻中之義羣物交集五星四氣六親
九族福德刑殺衆形萬類皆來𤼵於爻故總謂之物
也象頤中有物曰噬嗑是其義也
物相雜故曰文
虞翻曰乾陽物坤隂物純乾純坤之時未有文章陽
物入坤隂物入乾更相雜成六十四卦乃有文章故
曰文
文不當故吉凶生焉
干寶曰其辭為文也動作云為必考其事令與爻義
相稱也事不稱義雖有吉凶則非今日之吉凶故元
亨利貞而穆姜以死黃裳元吉南蒯以敗是所謂文
不當也故於經則有君子吉小人否於占則王相之
氣君子以遷官小人以遇罪也
易之興也其當殷之末世周之盛德耶當文王與紂之
事耶
虞翻曰謂文王書易六爻之辭也末世乾上盛德乾
三也文王三分天下而有其二以服事殷周德其可
謂至德矣故周之盛德紂窮否上知存而不知亡知
得而不知喪終以焚死故殷之末世也而馬荀鄭君
從俗以文王為中古失之遠矣
是故其辭危
虞翻曰危謂乾三夕惕若厲故辭危也
危者使平
陸績曰文王在紂世有危亡之患故於易辭多趨危
亡本自免濟建成王業故易爻辭危者使平以象其
事否卦九五其亡繫于包桑之屬是也
易者使傾
陸績曰易平易也紂安其位自謂平易而反傾覆故
易爻辭易者使傾以象其事明夷上六初登于天後
入于地之屬是也
其道甚大百物不廢
虞翻曰大謂乾道乾三爻三十六物故百物不廢略
其竒八與大衍之五十同義
懼以終始其要无咎此之謂易之道也
虞翻曰乾稱易道終日乾乾故无咎危者使平易者
使傾惡盈福謙故易之道者也
夫乾天下之至健也德行恒易以知險
虞翻曰險謂坎也謂乾二五之坤成坎離日月麗天
天險不可升故知險者也
夫坤天下之至順也德行恒簡以知阻
虞翻曰阻險阻也謂坤二五之乾艮為山陵坎為水
巽高兑下地險山川邱陵故以知險也
能悦諸心
虞翻曰乾五之坤坎為心兑為說故能說諸心謂說
諸心物之有心者也
能研諸侯之慮
虞翻曰坎為心慮乾初之坤為震震為諸侯故能研
諸侯之慮
定天下之吉凶成天下之亹亹者
虞翻曰謂乾二五之坤成離日坎月則八卦象具八
卦定吉凶故能定天下之吉凶亹亹者謂莫善蓍龜
也○荀爽曰亹亹者隂陽之微可成可敗也順時者
成逆時者敗也
是故變化云為吉事有祥
虞翻曰祥幾祥也吉之先見者也陽出變化云為吉
事為祥謂復初乾元者也
象事知器占事知來
虞翻曰象事謂坤坤為器乾五之坤成象故象事知
器也占事謂乾以知來乾五動成離則玩其占故知
來○侯果曰易之云為唯變所適為善則吉事必應
觀象則用器可為求吉則未形可覩者也
天地設位聖人成能
虞翻曰天尊五地卑二故設位乾為聖人成能謂能
說諸心能研諸侯之慮故成能也○崔憬曰言易擬
天地設乾坤二位以明重卦之義所以成聖人伏羲
文王之能事者也
人謀鬼神百姓與能
虞翻曰乾為人坤為鬼乾二五之坤坎為謀乾為百
坤為姓故人謀鬼謀百姓與能○朱仰之曰人謀謀
及卿士鬼謀謀及卜筮也又謀及庶民故曰百姓與
能也
八卦以象告
虞翻曰在天成象乾二五之坤則八卦象成兑口震
言故以象告也
爻彖以情言
崔憬曰伏羲始畫八卦因而重之以備萬物而告於
人也爻謂爻下辭彖謂卦下辭皆是聖人之情見乎
繫辭而假爻彖以言故曰爻彖以情言
剛柔雜居而吉凶可見矣
虞翻曰乾二之坤成坎坤五之乾成離故剛柔雜居
艮為居離有巽兑坎有震艮八卦體備故吉凶可見
也○崔憬曰言文王以六爻剛柔相推而物雜居得
理則吉失理則凶故吉凶可見也
變動以利言
虞翻曰乾變之坤成震震為言故變動以利言也
吉凶以情遷
虞翻曰乾吉坤凶六爻𤼵揮旁通情也故以情遷
是以愛惡相攻而吉凶生
虞翻曰攻摩也乾為愛坤為惡謂剛柔相摩以愛攻
惡生吉以惡攻愛生凶故吉凶生也
遠近相取而悔吝生
虞翻曰遠陽謂乾近隂謂坤陽取隂生悔隂取陽生
吝悔吝言小疵○崔憬曰遠謂應與不應近謂比與
不比或取遠應而捨近比或取近比而捨遠應由此
遠近相取所以生悔吝於繫辭矣
情偽相感而利害生
虞翻曰情陽偽隂也情感偽生利偽感情生害乾為
利坤為害
凡易之情近而不相得則凶
韓康伯曰近况比爻也易之情剛柔相摩變動相逼
者也近而不相得必有乖違之患也或有相違而无
患者得其應也相須而偕凶乖於時也隨事以考之
義可見矣
或害之悔且吝
荀爽曰謂屯六三往吝之屬也○虞翻曰坤為害以
隂居陽以陽居隂為悔且吝也
將叛者其辭慚
虞翻曰坎人之辭也近而不得故叛坎為隱伏將叛
坎為心故慚也○侯果曰凡心不相得將懷叛逆者
辭必慚恧
中心疑者其辭枝
荀爽曰或從王事无成之屬也○虞翻曰離人之辭
也火性枝分故枝疑也○侯果曰中心疑二則失得
无從故枝分不一也
吉人之辭寡
虞翻曰艮人之辭也
躁人之辭多
荀爽曰謂睽上九之屬也○虞翻曰震人之辭也震
為決躁恐懼虩虩笑言啞啞故多辭○侯果曰躁人
煩急故辭多
誣善之人其辭游
荀爽曰游逸之屬也○虞翻曰兌人之辭也兌為口
舌誣乾乾為善人也○崔憬曰妄稱有善故自叙其
美而辭必浮游不實
失其守者其辭屈
荀爽曰謂泰上六城復于隍之屬也○侯果曰失守
則沮辱而不申故其辭屈也爻有此象故占辭亦從
矣○虞翻曰巽人之辭也巽詰詘陽在初守巽初陽
入伏隂下故其辭詘此六子也離上坎下震起艮止
兌見巽伏上經終坎離則下經終既濟未濟上系終
乾坤則下系終六子此易之大義者也
周易集解卷十六
