周易集解卷九
唐李鼎祚撰
序卦曰益而不已必決故受之以夬夬者決也
韓康伯曰益而不已則盈故必決矣
䷪(乾下兌上)夬揚于王庭
虞翻曰陽決隂息卦也剛決柔與剝旁通乾為陽為
王剝艮為庭故揚于王庭矣○鄭玄曰夬決也陽氣
浸長至於五五尊位也而隂先之是猶聖人積德說
天下以漸消去小人至於受命為天子故謂之決揚
越也五互體乾乾為君又居尊位王庭之象也隂爻
越其上小人乘君子罪惡上聞於聖人之朝故曰夬
揚于王庭也
孚號有厲
虞翻曰陽在二五稱孚孚謂五也二失位動體巽巽
為號離為光不變則危故孚號有厲其危乃光也
告自邑不利卽戎
虞翻曰陽息動復剛長成夬震為告坤為自邑夬從
復升坤逆在上民衆消滅二變時離為戎故不利卽
戎所尚乃窮也
利有攸往
虞翻曰陽息隂消君子道長故利有攸往剛長乃終
彖曰夬決也剛決柔也
虞翻曰乾決坤也
健而說決而和
虞翻曰健乾說兌也以乾陽獲隂之和故決而和也
揚于王庭柔乘五剛也
王弼曰剛德浸長一柔為逆衆所同誅而无忌者也
故可揚于王庭
孚號有厲其危乃光也
荀爽曰信其號令於下衆陽危去上六陽乃光眀也
○干寳曰夬九五則飛龍在天之爻也應天順民以
發號令故曰孚號以柔決剛以臣伐君君子危之故
曰有厲德大卽心小功高而意下故曰其危乃光也
告自邑
翟玄曰坤稱邑也○干寳曰殷民告周以紂无道
不利卽戎所尚乃窮也
荀爽曰不利卽尚兵戎而與陽爭必困窮
利有攸往剛長乃終也
虞翻曰乾體大成以決小人終乾之剛故乃以終也
象曰澤上於天夬
陸績曰水氣上天決降成雨故曰夬
君子以施禄及下居德則忌
虞翻曰君子謂乾乾為施禄下謂剥坤坤為衆臣以
乾應坤故施禄及下乾為德艮為居故居德則忌陽
極隂生謂陽忌隂
初九壯于前趾往不勝為咎
虞翻曰夬變大壯大壯震為趾位在前故壯于前剛
以應剛不能克之往如失位故往不勝為咎
象曰不勝而往咎也
虞翻曰往失位應陽故咎矣
九二惕號莫夜有戎勿恤
虞翻曰惕懼也二失位故惕變成巽故號剥坤為莫
夜二動成離離為戎變而得正故有戎四變成坎坎
為憂坎又得正故勿恤謂成旣濟定也
象曰有戎勿恤得中道也
虞翻曰動得正應五故得中道
九三壯于頄有凶
翟玄曰頄面也謂上處乾首之前稱頄頄頰間骨三
往壯上故有凶也
君子夬夬獨行遇雨
荀爽曰九三體乾乾為君子三五同功二爻俱欲決
上故曰君子夬夬也獨行謂一爻獨上與隂相應為
隂所施故遇雨也
若濡有愠无咎
荀爽曰雖為隂所濡能愠不說得无咎也
象曰君子夬夬終无咎也
王弼曰頄面顴也謂上六矣最處體上故曰頄也剥
之六三以應陽為善夫剛長則君子道興隂盛則小
人道長然則處隂長而助陽則善處剛長而助柔則
凶矣而三獨應上助小人是以凶也君子處之必能
棄夫情累決之不疑故曰夬夬也若不與陽為羣而
獨行殊志應於小人則受其困焉遇雨若濡有愠而
終无所咎也
九四臀无膚其行次且
虞翻曰二四已變坎為臀剥艮為膚毁滅不見故臀
无膚大壯震為行坎為破為曳故其行次且也
牽羊悔亡聞言不信
虞翻曰兌為羊二變巽為繩剝艮手持繩故牽羊謂
四之正得位承五故悔亡震為言坎為耳震坎象不
正故聞言不信也
象曰其行次且位不當也聞言不信聰不眀也
虞翻曰坎耳離目折入於兌故聰不眀矣案兌為
羊四五體兌故也凡卦初為足二為腓三為股四為
臀當隂柔今反剛陽故曰臀无膚九四震爻震為足
足旣不正故行次且矣
九五莧陸夬夬
荀爽曰莧謂五陸謂三兩爻決上故曰夬夬也莧者
葉柔而根堅且赤以言隂在上六也陸亦取葉柔根
堅也去隂遠故言陸言差堅於莧莧根小陸根大五
體兌柔居上莧也三體乾剛在下根深故謂之陸也
中行无咎
虞翻曰莧說也莧讀夫子莞爾而笑之莧陸和睦也
震為笑言五得正位兌為說故莧陸夬夬大壯震為
行五在上中動而得正故中行无咎舊讀言莧陸字
之誤也馬君苟氏皆從俗言莧陸非也
象曰中行无咎中未光也
虞翻曰在坎隂中故未光也○王弼曰莧草之柔脆
者也夬之至易故曰夬夬也夬之為義以剛決柔以
君子除小人也而五處尊位最比小人躬自決者也
夫以至尊而敵於至賤雖其克勝未足多也處中而
行足以免咎而已未為光益也
上六无號終有凶
虞翻曰應在於三三動時體巽巽為號令四已變坎
之應歴險巽象不見故无號位極乘陽故終有凶矣
象曰无號之凶終不可長也
虞翻曰隂道消滅故不可長也
序卦曰決必有遇故受之以姤姤者遇也
崔憬曰君子夬夬獨行遇雨故言決必有遇也
䷫(巽下乾上)姤女壯
虞翻曰消卦也與復旁通巽長女女壯傷也隂傷陽
柔消剛故女壯也
勿用取女
虞翻曰隂息剥陽以柔變剛故勿用取女不可與長
也
彖曰姤遇也柔遇剛也勿用取女
鄭玄曰姤遇也一隂承五陽一女當五男苟相遇耳
非禮之正故謂之姤女壯如是壯健以淫故不可取
婦人以婉娩為其德也
不可與長也
王肅曰女不可取以其不正不可與長久也
天地相遇品物咸章也
荀爽曰謂乾成於巽而舍於離坤出於離與乾相遇
南方夏位萬物章明也○九家易曰謂陽起子運行
至四月六爻成乾巽位在已故言乾成於巽旣成轉
舍於離萬物皆盛大坤從離出與乾相遇故言天地
遇也
剛遇中正天下大行也
翟玄曰剛謂九五遇中處正教化大行於天下也
姤之時義大矣哉
陸績曰天地相遇萬物亦然故其義大也
象曰天下有風姤
翟玄曰天下有風風无不周布故君以施令告化四
方之民矣
后以施命誥四方
虞翻曰后繼體之君姤隂在下故稱后與泰稱后同
義也乾為施巽為命為誥復震二月東方姤五月南
方巽八月西方復十一月北方皆總在初故以誥四
方也孔子行夏之時經用周家之月夫子傳彖象以
下皆用夏家月是故復為十一月姤為五月矣
初九繫于金柅貞吉
虞翻曰柅謂二也巽為繩故繫柅乾為金巽木入金
柅之象也初四失正易位乃吉故貞吉矣
有攸往見凶
九家易曰絲繫於柅猶女繫於男故以喻初宜繫二
也若能專心順二則吉故曰貞吉今旣為二所據不
可往應四往則有凶故曰有攸往見凶也
羸豕孚蹢躅
虞翻曰以隂消陽往謂成坤遯子弑父否臣弑君夬
時三動離為見故有攸往見凶矣三夬之四在夬動
而體坎坎為豕為孚巽繩操之故稱羸也巽為舞為
進退操而舞故羸豕孚蹢躅以喻姤女望於五陽如
豕蹢躅也○宋衷曰羸大索所以繫豕者也巽為股
又為進退股而進退則蹢躅也初應於四為二所據
不得從應故不安矣體巽為風動搖之貌也
象曰繫于金柅柔道牽也
虞翻曰隂道柔巽為繩牽於二也
九二包有魚无咎不利賓
虞翻曰巽為白茅在中稱包詩云白茅包之魚謂初
隂巽為魚二雖失位隂陽相承故包有魚无咎賓謂
四乾尊稱賓二據四應故不利賓或以包為庖厨也
象曰包有魚義不及賓也
王弼曰初隂而窮下故稱魚也不正之隂處遇之始
不能逆近者也初自樂來應己之厨非為犯應故无
咎也擅人之物以為已惠義所不為故不及賓
九三臀无膚其行次且厲无大咎
虞翻曰夬時動之坎為臀艮為膚二折艮體故臀无
膚復震為行其象不正故其行次且三得正位雖則
危厲故无大咎矣○案巽為股三居上臀也爻非柔
无膚行次且也
象曰其行次且行未牽也
虞翻曰在夬失位故牽羊在姤得正故未牽也
九四包无魚起凶
王弼曰二有其魚四故失之也无民而動失應而作
是以凶矣
象曰无魚之凶遠民也
崔憬曰雖與初應而失其位二有其魚而賓不及若
起於競涉遠必難終不遂心故曰无魚之凶遠民也
謂初六矣
九五以把包瓜含章
虞翻曰把把柳木名也巽為把為包乾圓稱瓜故以
把包瓜矣含章謂五也五欲使初四易位以隂含陽
已得乘之故曰含章初之四體兌口故稱含也○干
寳曰初二體巽為草木二又為田田中之果柔而蔓
者瓜之象也
有隕自天
虞翻曰隕落也乾為天謂四隕之初初上承五故有
隕自天矣
象曰九五含章中正也有隕自天志不舍命也
虞翻曰巽為命也欲初之四承已故不舍命矣
上九姤其角吝无咎
虞翻曰乾為首位在首上故稱角動而得正故无咎
象曰姤其角上窮吝也
王弼曰進之於極无所復遇遇角而已故曰姤其角
也進而无遇獨恨而已不與物牽故曰上窮吝也
序卦曰物相遇而後聚故受之以萃萃者聚也
崔憬曰天地相遇品物咸章故言物相遇而後聚
䷬(坤下兌上)萃亨王假有廟
虞翻曰觀上之四也觀乾為王假至也艮為廟體觀
享祀上之四故假有廟致孝享矣
利見大人亨利貞
虞翻曰大人謂五三四失位利之正變成離離為見
故利見大人亨利貞聚以正也
用大牲吉利有攸往
虞翻曰坤為牛故曰大牲四之三折坤得正故用大
牲吉三往之四故利有攸往順天命也○鄭玄曰萃
聚也坤為順兌為悦臣下以順道承事其君說德居
上待之上下相應有事而和通故曰萃亨也假至也
互有艮巽巽為木艮為闕木在闕上宮室之象也四
本震爻震為長子五本坎爻坎為隱伏居尊而隱伏
鬼神之象長子入闕升堂祭祖禰之禮也故曰王假
有廟二本離爻也離為目居正應五故利見大人矣
大牲牛也言大人有嘉會時可幹事必殺牛而盟旣
盟則可以往故曰利往案坤為牛巽木下剋坤土
殺牛之象也
彖曰萃聚也順以說剛中而應故聚也
荀爽曰謂五以剛居中羣隂順說而從之故能聚衆
也
王假有廟
陸績曰王五廟上也王者聚百物以祭其先諸侯助
祭于廟中假大也言五親奉上矣
致孝享也
虞翻曰享享祀也五至初有觀象謂享坤牛故致孝
享矣
利見大人亨聚以正也
虞翻曰坤為聚坤三之四故聚以正也
利貞
九家易曰五以正聚陽故曰利貞
用大牲吉利有攸往順天命也
虞翻曰坤為順巽為命三往之四故順天命也
觀其所聚而天地萬物之情可見矣
虞翻曰三四易位成離坎坎月離日日以見天月以
見地故天地之情可見也與大壯咸恒同義也
象曰澤上於地萃
荀爽曰澤者卑下流潦歸之萬物生焉故謂之萃也
君子以除戎器戒不虞
虞翻曰君子謂五除修戎兵也詩曰脩爾車馬弓矢
戎兵陽在三四為脩坤為器三四之正離為戎兵甲
胄飛矢坎為弓弧巽為繩艮為石謂&KR3124;甲胄鍛厲矛
矢故除戎器也坎為宼坤為亂故戒不虞也
初六有孚不終乃亂乃萃
虞翻曰孚謂五也初四易位五坎中故有孚失正當
變坤為終故不終萃聚也坤為亂為聚故乃亂乃萃失位
不變則相聚為亂故象曰其志亂也
若號一握為笑勿恤往无咎
虞翻曰巽為號艮為手初稱一故一握初動成震震
為笑四動成坎坎為恤故若號一握為笑勿恤初之
四得正故往无咎矣
象曰乃亂乃萃其志亂也
虞翻曰坎為志初不之四其志亂也
六二引吉无咎
虞翻曰應巽為繩艮為手故引吉得正應五故无咎
利引四之初使避己巳得之五也
孚乃利用禴
虞翻曰孚謂五禴夏祭也體觀象故利用禴四之三
故用大牲離為夏故禴祭詩曰禴祠烝嘗是其義
象曰引吉无咎中未變也
虞翻曰二得正故不變也○王弼曰居萃之時體柔
當位處坤之中已獨履正與衆相殊異操而聚民之
多僻獨正者危未能變體以遠於害故必待五引然
後乃吉而无咎禴殷春祭名四時之祭省者也居聚
之時處於中正而行以忠信可以省薄於鬼神矣
六三萃如嗟如无攸利往无咎小吝
虞翻曰坤為萃故萃如巽為號故嗟如失正故无攸
利動得位故往无咎小吝謂往之四
象曰往无咎上巽也
虞翻曰動之四故上巽
九四大吉无咎象曰大吉无咎位不當也
虞翻曰以陽居隂故位不當動而得正承五應初故
大吉而无咎矣
九五萃有位无咎匪孚元永貞悔亡
虞翻曰得位居中故有位无咎匪孚謂四也四變之
正則五體皆正故元永貞與比彖同義四動之初故
悔亡
象曰萃有位志未光也
虞翻曰陽在坎中故志未光與屯五同義
上六齎咨涕洟无咎
虞翻曰齎持資賻也貨財喪稱賻自目曰涕自鼻稱
洟坤為財巽為進故齎資也三之四體離坎艮為鼻
涕淚流鼻目故涕洟得位應三故无咎上體大過死
象故有齎資涕洟之哀
象曰齎&KR2235;涕洟未安上也
虞翻曰乘剛遠應故未安上也○荀爽曰此本否卦
上九陽爻見滅遷移以喻夏桀殷紂以上六隂爻代
之若夏之後封東婁公於把殷之後封微子於宋去
其骨肉臣服異姓受人封土未安居位故曰齎&KR2235;涕
洟未安上也
序卦曰聚而上者謂之升故受之以升也
崔憬曰用大牲而致孝享故順天子而升為王矣故
言聚而上者謂之升也
䷭(巽下坤上)升
鄭玄曰升上也坤地巽木木生地中日長而上猶聖
人在諸侯之中眀德日益高大也故謂之升升進益
之象矣
元亨
虞翻曰臨初之三又有巽象剛中而應故元亨也
用見大人勿恤
虞翻曰謂二當之五為大人離為見坎為恤二之五
得正故用見大人勿恤有慶也
南征吉
虞翻曰離南方卦二之五成離故南征吉志行也
彖曰柔以時升
虞翻曰柔謂五坤也升謂二坤邑无君二當升五虛
震兑為春秋二升坎離為冬夏四時象正故柔以時
升也
巽而順剛中而應是以大亨
荀爽曰謂二以剛居中而來應五故能大亨上居尊
位也
用見大人勿恤有慶也
荀爽曰大人天子謂升居五見為大人羣隂有主无
所復憂而有慶也
南征吉志行也
虞翻曰二之五坎為志震為行
象曰地中生木升
荀爽曰地謂坤木謂巽地中生木以微至著升之象
也
君子以順德積小以高大
虞翻曰君子謂三小謂陽息復時復小為德之本至
二成臨臨者大也臨初之三巽為高二之五艮為順
坤為積故順德積小成高大
初六允升大吉
荀爽曰謂一體相隨允然俱升初欲與巽一體升居
坤上位尊得正故大吉也
象曰允升大吉上合志也
九家易曰謂初失正乃與二陽允然合志俱升五位
上合志也
九二孚乃利用禴无咎
虞翻曰禴夏祭也孚謂二之五成坎為孚離為夏故
乃利用禴无咎矣
象曰九二之孚有喜也
虞翻曰升五得位故有喜○干寳曰剛中而應故孚
也又言乃利用禴於春時也非時而祭曰禴然則文
王儉以恤民四時之祭皆以禴禮神享德與信不求
備也故旣濟九五曰東鄰殺牛不如西鄰之禴祭實
受其福九五坎坎為豕然則禴祭以豕而已不奢盈
於禮故曰有喜矣
九三升虛邑
荀爽曰坤稱邑也五虛无君利二上居之故曰升虛
邑无所疑也
象曰升虛邑无所疑也
虞翻曰坎為疑上得中故无所疑也
六四王用享于岐山吉无咎
荀爽曰此本升卦也巽升坤上據三成艮巽為岐艮
為山王謂五也通有兩體位正衆服故吉也四能與
衆隂退避當升者故无咎也
象曰王用享于岐山順事也
崔憬曰為順之初在升當位近比於五乘剛於三宜
以進德可修守此象太王為狄所逼徙居岐山之下
一年成邑二年成都三年五倍其初通而王矣故曰
王用享于岐山以其用通避於狄難順於時事故吉
无咎
六五貞吉升階
虞翻曰二之五故貞吉巽為高坤為土震升高故升
階也
象曰貞吉升階大得志也
荀爽曰隂正居中為陽作階使升居五已下降二與
陽相應故吉而得志
上六冥升利于不息之貞
荀爽曰坤性暗昧今升在上故曰冥升也隂用事為
消陽用事為息隂正在上陽道不息隂之所利故曰
利于不息之貞
象曰冥升在上消不富也
荀爽曰隂升失實故消不富也
序卦曰升而不已必困故受之以困
崔憬曰冥升在上以消不富則窮故言升而不已必
困也
䷮(坎下兌上)困亨
鄭玄曰坎為月互體離離為日兌為暗昧日所入也
今上掩日月之眀猶君子處亂代為小人所不容故
謂之困也君子雖困居險能悦是以通而无咎也○
虞翻曰否二之上乾坤交故通也
貞大人吉无咎
虞翻曰貞大人吉謂五也在困无應宜靜則无咎故
貞大人吉无咎
有言不信
虞翻曰震為言折入兑故有言不信尚口乃窮
彖曰困剛揜也
荀爽曰謂二五為隂所揜也
險以說
荀爽曰此本否卦陽降為險隂升為悅也
困而不失其所亨其唯君子乎
荀爽曰謂二雖揜隂䧟險猶不失中與正隂合故通
也喻君子雖䧟險中不失中和之行也
貞大人吉以剛中也
荀爽曰謂五雖揜於隂近无所據遠无所應體剛得
中正居五位則吉无咎也
有言不信尚口乃窮也
虞翻曰兌為口上變口滅故尚口乃窮○荀爽曰隂
從二升上六成兌為有言失中為不信動而乘陽故
曰尚口乃窮也
象曰澤无水困
王弼曰澤无水則水在澤下也水在澤下困之象也
處困而屈其志者小人也君子固窮道可忘乎
君子以致命遂志
虞翻曰君子謂三伏陽也否坤為致巽為命坎為志
三入隂中故致命遂志也
初六臀困于株木
九家易曰臀謂四株木三也三體為木澤中无水兑
金傷木故枯為株也初者四應欲進之四四困於三
故曰臀困于株木○干寳曰兌為孔穴坎為隱伏隱
伏在下而漏孔穴臀之象也
入于幽谷三歲不覿
九家易曰幽谷二也此本否卦謂陽來入坎與初同
體故曰入幽谷三者陽數謂陽䧟險中為隂所揜終
不得見故曰三歲不覿也
象曰入于幽谷幽不眀也
荀爽曰為隂所揜故不眀
九二困于酒食朱紱方來
案二本隂位中饋之職坎為酒食上為宗廟今二隂
升上則酒食入廟故困于酒食也上九降二故朱紱
方來朱紱宗廟之服乾為大赤朱紱之象也
利用亨祀征凶无咎
荀爽曰二升在廟五親奉之故利用享祀隂動而上
失中乘陽陽下而䧟為隂所掩故曰征凶陽降來二
雖位不正得中有實隂雖去中上得居正而皆免咎
故曰无咎也
象曰困于酒食中有慶也
翟玄曰陽從上來居中得位富有二隂故中有慶也
六三困于石據于蒺蔾
虞翻曰二變正時三在艮山下故困于石蒺蔾木名
坎為蒺蔾二變艮手據坎故據蒺蔾者也
入于其宮不見其妻凶
虞翻曰巽為入二動艮為宮兌為妻謂上无應也三
在隂下離象毁壞隱在坤中死期將至故不見其妻
凶也
象曰據于蒺蔾乘剛也
案三居坎上坎為藂棘而木多心蒺蔾之象
入于其宮不見其妻不祥也
九家易曰此本否卦二四同功為艮艮為門闕宮之
象也六三居困而位不正上困於民内无仁恩親戚
叛逆誅將加身入宮无妻非常之困故曰不祥也
九四來徐徐困于金車吝有終
虞翻曰來欲之初徐徐舒遲也見險故來徐徐否乾
為金坤為車之應歷險故困于金車易位得正故吝有終矣
象曰來徐徐志在下也
王弼曰下謂初
雖不當位有與也
崔憬曰位雖不當故吝也有與於援故有終也
九五劓刖困于赤紱
虞翻曰割鼻曰劓斷足曰刖四動時震為足艮為鼻
離為兵兌為刑故劓刖也赤紱謂二否乾為朱故赤
坤為紱二未變應五故困于赤紱也
乃徐有說
虞翻曰兌為說坤為徐二動應已故乃徐有說也
利用祭祀
崔憬曰劓刖刑之小者也於困之時不崇柔德以剛
遇剛雖行其小刑而失其大柄故言劓刖也赤紱天
子祭服之飾所以稱困者被奪其政唯得祭祀若春
秋傳曰政由寗氏祭則寡人故曰困于赤紱居中以
直在困思通初雖暫窮終則必喜故曰乃徐有說所
以險而能說窮而能通者在困於赤紱乎故曰利用
祭祀也案五應在二二互體離離為文眀赤紱之
象也
象曰劓刖志未得也
陸績曰无據无應故志未得也二言朱紱此言赤紱
二言享祀此言祭祀傳互言耳无他義也謂二困五
三困四五初困上斯乃迭困之義也
乃徐有說以中直也
崔憬曰以其居中當位故有悦
利用祭祀受福也
荀爽曰謂五爻合同據國當位而主祭祀故受福也
上六困于葛藟于臲卼
虞翻曰巽為草莽稱葛藟謂三也兌為刑人故困于
葛藟于臲卼也
曰動悔有悔征吉
虞翻曰乘陽故動悔變而失正故有悔三已變正已
得應之故征吉也
象曰困于葛藟未當也
虞翻曰謂三未變當位應上故也
動悔有悔吉行也
虞翻曰行謂三變乃得當位之應故吉行者也
周易集解卷九
