尚書通考卷六元黃鎮成撰
弼成五服至於五千州十有二師外薄四海咸
建五長
蔡氏曰五服甸侯綏要荒也言非特平治水土又因地
域之遠近以輔成五服之制也五千者每服五百里五
服之地東西南北相距五千里也
王肅云五千里者直方之數若其廻邪委曲動有倍加
之數是直路五千里也
穎達曰鄭玄云地記書曰崑崙山東南地方五千里名
神州穎達曰薄者通近之義外薄四海言從京師而至
於四海也釋地云九夷八狄七戎六蠻謂之四海謂九
州之外也王制云五國以為屬屬有長故諸侯五國立
賢者一人為方伯謂之五長以相統治欲以共奬帝室
故也方伯謂周禮九命作伯者也王制云千里之外設
方伯方伯一州之長謂周禮八命作牧者也
蔡氏曰十二師者每州立十二諸侯以為之師使之相
牧以糾羣后也
䕫曰戛擊鳴球搏拊琴瑟以詠祖考来格虞賓
在位羣后德讓下管鼗鼓合止柷敔笙鏞以間
鳥獸蹌蹌簫韶九成鳳凰来儀
蔡氏曰戛擊考擊也搏至拊循也
孔氏曰戛擊柷敔所以作止樂搏拊以韋為之實之以
糠所以節樂
穎達曰戛擊是作用之名非樂器也故以戛擊為柷敔
柷敔之状經典無文漢初以来學者相傳皆云柷如漆
桶中有椎柄動而擊其傍也敔状如伏虎背上有刻戛
之以為聲也樂之初擊柷以作之樂之將末戛敔以止
之故云所以作止樂釋樂云所以鼔柷謂之止所以鼔
敔謂之籈郭璞云柷如漆桶方二尺四寸深一尺八寸
中有椎柄連底撞之令左右擊止者其椎名也敔如伏
虎背上有二十七鉏鋙刻以木長一尺櫟之籈者其名
也是言擊柷之椎名為止戛敔之木名為籈戛即櫟也
搏拊形如鼓以韋為之實之以糠擊之以節樂漢初相
傳為然也
愚按歌者在上貴人聲也球也琴瑟也皆取其聲之
輕清可以比於詠歌故堂上之樂以歌為主雖與堂
下之樂相間代作然其奏也又各自為始終其始作
也擊柷以合之其音之有節也又搏拊以節之其終
也則戛敔以止之雖不可以戛擊為柷敔然戛擊者
柷敔之用也故經言戛擊鳴球搏拊琴瑟以詠其言
相錯成文意自可見若以為考擊則經文簡質不當
言戛言擊而又言鳴拊則明有其制周禮太師登歌
令奏擊拊則拊正為堂上之樂不得謂之拊循矣
球玉磬也
周禮考工磬氏為磬倨句(音鉤)一矩有半(注云必先度一矩為句一矩為)
(股而求之弦既而一矩有半觸其弦則磬之倨句也磬有大小此假矩以定倨句耳)其博為一(博股)
(博也)股為二鼓為三参分其股博去一以為鼓博参分其
股博以其一為之厚(鄭司農云股磬之上大者鼓其下小者所當擊者也玄謂股外面)
(鼓内面假令磬鼔廣四寸半者長九寸也鼔廣三寸長尺三寸半厚一寸)已上則摩其旁(鄭司)
(農云磬聲大上則摩鑢其旁濁玄謂大上聲清薄而廣則)巳下則摩其耑(或作端濁大下聲)
(也短而厚則清)小胥正樂縣之位王宫縣諸侯軒縣卿大夫判
縣士特縣(鄭司農云宫縣四面軒縣去其一面判縣又去一面特縣又去一面四面象宫室三面其)
(形曲也玄謂軒縣去南面辟王特縣二於東方)凡縣鐘磬半為堵全為肆(鐘磬)
(者編縣之二八十六枚而在一虡謂之堵鐘一堵磬一堵謂之肆諸侯之大夫半天子之大夫西縣鐘東縣磬)
(士亦半天子之士縣磬而已薛畚曰天子八堵四肆諸侯六堵三肆卿大夫四堵二肆士二堵一肆通志曰)
(書云泗濱浮磬泗濱石可以為磬唐代用華原石故白樂天作華原磬以譏之)
搏拊見前
琴瑟
琴操曰伏羲作琴世本曰神農作琴樂記曰舜作五弦
之琴以歌南風眀堂位曰大琴大瑟中琴小瑟四代之
樂器也樂書曰琴長八尺一寸正度也廣雅曰琴長三
尺六寸六分象三百六十六日絃象五行大絃為君寬
和而温小絃為臣清廉不亂文王武王加二絃以合君
臣之恩通典言伏羲作琴以脩身理性白虎通曰琴禁
也琴止於雅以正人心也
通志曰桓譚新論曰五絃苐一弦為宫其次商角徵羽
文王武王各加一弦以為少宫少商說者不同又琴之
始作或云伏羲或云神農諸家所說莫能詳矣爾雅云
大琴謂之離二十七絃今無其器齊桓公曰號鐘楚莊
曰繞梁相如曰綠綺伯喈曰燋尾而傅玄琴賦則曰非
伯喈也琴世本云庖犧作五十絃黃帝使素女鼓瑟哀
不自勝乃破為二十五絃具二均聲禮圖舊云雅瑟長
八尺一寸廣一尺八寸二十三絃其常用者十九絃其
餘四絃謂之番番嬴也頌瑟長七尺二寸廣尺八寸二
十五絃盡用之易通卦騐人君冬至日使八能之士鼓
黃鐘之瑟瑟用槐木長八尺一寸夏至日瑟用桑木長
五尺七寸(槐取其氣上也桑取其氣下也)見通志
禮書曰樂記曰清廟之瑟朱絃而䟽越尚書傳曰大琴
練絃達越大瑟朱絃達越盖越底孔也疏達通之也朱
絃練而朱之也盖絲不練則勁而聲清練則熟而聲濁
孔小則聲急大則聲遲故疏越以遲其聲然後不至於
太急練絲以濁其聲然後不失之太清
以詠
郊特牲曰歌者在上匏竹在下貴人聲也
周禮大師大祭帥瞽登歌令奏擊拊鄭司農云登歌歌
者在堂也登歌下管貴人聲也
禮仲尼燕居升歌清廟示德也
下(堂下樂也)
管
蔡氏曰猶周禮所謂隂竹之管孤竹之管孫竹之管也
周禮春官大司樂注云孤竹竹特生者孫竹竹枝根之
末生者隂竹生於山北者
大師下管播樂器令奏鼓朄注云管者貴人氣也
周禮小師掌教簫管瞽矇掌播簫管笙師掌吹篴管燕
禮大射皆下管新宫禮記曰下管象詩曰磬管鏘鏘簫
管備舉爾雅曰大管謂之簥(音嬌)其中謂之篞(乃結反)小者
謂之篎
鄭司農曰管如箎六孔說文亦曰管六孔十二月之音
鄭康成曰管如篴而小併兩而吹之
通志曰爾雅曰長尺圍寸併漆之有底古者以玉為管
舜之時西王母獻白玉琯是也月令均琴瑟管簫蔡邕
章句曰管形長尺圍寸有孔無底其器今亡詩云嘒嘒
管聲
鼗鼓
蔡氏曰如鼓而小有柄持而摇之則旁耳自擊
世紀曰帝嚳命倕作鞞先儒謂小鼓有柄曰鞀大鞀謂
鞞
周官小師掌教鼓鼗瞽矇掌播鼗盖鼗之播也有瞽矇
者有眡瞭者而其制鄭氏以為如鼓而小有柄持而摇
之旁耳自擊是也周禮圖曰鼗所以節樂賓至乃作樂
故知賓至滛之以作樂也
通志曰世本云夷作鼔以桴擊之曰鼓以手摇之曰鼗
柷敔(又見前戛擊下)
詩曰鼗鼓柷敔荀卿曰鞉柷拊椌楬明堂位曰揩擊先
儒謂之柷敔也爾雅曰所以鼓柷謂之止所以鼓敔謂
之籈
通典曰碎竹以擊其首而逆戛以止樂宋依唐制以竹
為籈長二尺四寸破一端為十二莖樂將止先擊其首
次三戛之此以漢大予樂言之盖鼓柷謂之止欲戒止
於其早也鼓敔謂之籈謂脩㓗於其後也柷方二尺四
寸隂也敔二十七鉏鋙陽也樂作陽也以隂數成之樂
止隂也以陽數成之固天地自然之理也聲之所出以
虚為本椌以空然後可擊及其止則歸於實焉故敔為
伏虎之形則實而已
樂記曰聖人作為椌楬(上苦江切下苦八切)
笙
蔡氏曰笙以匏為之列管於匏中又施簧於管端
禮記曰女媧之笙簧世本曰隨作笙通典曰未知何代
人也禮曰三笙一和而成聲周禮笙師掌教吹竽笙先
儒謂笙列管匏中施簧管端大者十九簧小者十二簧
長四尺簧金鍱為之後世雅樂和皆二十七簧外設二
管不定置謂之義管每變均易調則更用焉由是定置
二管於匏中為十九簧笙師祭祀共鐘笙之樂鄭氏曰
與鐘相應曰笙韓非曰笙者五聲之長
通典曰說文曰笙正月之音物生故謂之笙十三簧象
鳳之身列管匏内施簧管端宫管在中央三十六簧曰
竽宫管在左傍十九簧至十三簧曰笙其他皆相似也
大笙謂之簧小笙謂之和詩傳曰吹笙則鼔簧矣盖笙
中之簧也爾雅曰笙十九簧者曰巢十三簧者曰和漢
章帝時零陵文學奚景於舜祠得笙白玉管後代易之
以竹耳笙亦匏也今之笙竽以木代匏而漆殊愈於匏
荆梁之南尚仍古制南蠻笙則是匏其聲甚劣
鏞
蔡氏曰鏞大鐘也葉氏曰鐘與笙相應曰笙鐘與歌相
應曰頌鐘頌或謂之鏞詩賁鼓維鏞是也大射禮樂人
宿懸于阼階東笙磬西面其南笙鏞西階之西頌磬東
面其南頌鐘頌鐘即鏞鐘也
考索曰眀堂位垂之和鐘世本云垂作鐘傳曰伏羲之
孫鼓延始為鐘考工記六分其金而鍚居一謂之鐘鼎
之齊(才細切)鳬氏為鐘兩欒謂之銑鐘口角也銑間謂之
于于上謂之鼓鼓上謂之鉦鉦上謂之舞(鄭司農云于鐘㫳之上袪也鼓)
(所擊處)舞上謂之甬甬上謂之衡(此二名者鐘柄)鍾縣謂之旋旋
蟲謂之幹(玄謂今時旋有蹲熊蟠龍辟邪)鍾帶謂之篆篆間謂之枚枚
謂之景(鄭司農云枚鐘乳也玄謂每處有九面三十六)于上之攠(音摩)謂之隧(攠所)
(擊之處)鍾已厚則石已薄則播侈則柞(聲大外也)弇則欎(聲不揚)
鍾大而短則其聲疾而短聞鍾小而長則其聲舒而遠
聞
爾雅曰大鐘謂之鏞其中謂之剽(音漂)小謂之棧
通志山海經云炎帝之孫鼓延始為鐘禮記云垂之和
鐘鄭康成云垂堯時鐘工未知孰是
朱子曰鎛鐘甚大特懸鐘也衆樂未作先擊此鐘以𤼵
其聲樂既闋乃擊特懸磬以收其韻
又曰大曰鎛爾雅謂之鏞
簫韶九成
蔡氏曰簫古文作箾舞者所執之物說文云樂名箾韶
季札觀周樂見舞韶箾者則箾韶盖舜樂之總名也今
文作簫故先儒誤以簫管釋之九成者樂之九成也功
有九叙故樂有九成九成猶周禮所謂九變也孔子曰
樂者象成者也故曰成
八音(見通志)
金一
鐘棧鎛錞于鐃鐲
鐸方響銅鈸銅鼓(凡十)
鐘見前棧鐘東晉初得之則爾雅所謂鐘小者棧也小
而編次之亦曰編鐘鎛如鐘而大按前代有大鐘若周
之無射非一皆謂之鐘也錞于(錞時句反)古禮器也圓如錐
頭大上小下周禮以金錞和鼓宋史云今人間猶時有
其器則宋非廟庭所用廣漢什邡人叚祖以淳于獻始
興王鑑其器高三尺六寸六分圍二尺四寸圓如筩(音動)
銅色黑如漆甚薄上有銅馬以繩懸馬令去地尺餘灌
之以水又以器盛水於下以芒當心跪注錞于以手震
芒則聲如雷清響良久乃絶後周平蜀得之斛斯徵觀
之曰錞于也依干寳周禮注驗之如其言也鐃如編鐘
而無舌有柄摇之以止鼓漢鼓吹曲有鐃歌鐲鉦也形
如小鐘軍行鳴之以為鼓節周禮以金鐲節鼓近代有
如大銅疊垂而擊之以節鼓呼曰鉦鐸大鈴也周禮有
以金鐸通鼓三禮圖云以銅為之木舌為木鐸金舌為
金鐸方響梁有銅磬盖今方響之𩔖也方響以鐵為之
脩九寸廣二寸圓上方下架如磬而不設業倚於架上
以代鐘磬人間所用纔三四寸銅鈸亦謂之銅盤出西
戎及南蠻其圓數寸隐起如浮漚貫之以韋相擊以和
樂也南蠻國大者圓數尺或謂齊穆王素所造銅鼓鑄
銅為之虚其一面覆而擊其上南夷扶南天竺𩔖皆如
此嶺南豪家則有之大者廣丈餘(西戎有吹銅角長可二尺形如牛角)
石二
磬毊(虚嬌反)(凡二)
磬世本云叔所造不知何代人又曰無句作磬(古史考曰堯時)
(人也禮記曰叔之離磬)周禮磬師掌教擊磬教縵樂燕樂之鐘磬
毊爾雅曰毊形似黎管以玉為之(餘見前鳴球下)
土三
塤缶(凡二)
塤世本云暴辛公所造亦不知何代人周畿内有暴國
豈其時人乎爾雅曰燒土為之大如鵝子銳上平底形
似稱錘六孔小者如雞子大曰&KR1127;(音叫)缶說文曰瓦器也
所以盛酒漿秦人鼓之以節歌也爾雅曰盎謂之缶注
云盆也詩云坎其擊缶
革四
鼓齊鼓擔鼓羯鼓
都曇鼓毛員鼓荅臘鼓雞婁鼓
正鼓節鼓撫拍雅(凡十二)
鼓世本云夷作鼓以桴擊之曰鼓以手摇之曰鼗周禮
地官掌教六鼓四金之音聲以節聲樂以和軍旅以正
田後教為鼓而辨其聲用以雷鼓鼓神祀以靈鼓鼓社
祭以路鼓鼓鬼享以鼗鼓鼓軍事以鼛鼔鼓役事以晉
鼓鼓金奏禮記云夏后之鼓足殷楹鼓周懸鼓(足謂四足也楹謂之)
(柱貫中上出也懸者設之簨簴)應鼓在大鼓側以和大鼓小鼓有柄曰
鞀大鞀謂之鞞月令仲夏脩鞀鞞是也然則鞀鞞即鞉
𩔖也帝王紀曰帝嚳命垂作鞞又有鼉鼓焉近代有腰
鼓大者瓦小者木皆廣首而&KR0655;腹齊鼓状如漆桶大頭
設齊於鼓面如麝齊故曰齊鼓擔鼓如小甕先冒以革
而漆之羯鼓正如漆筩兩頭俱擊以出羯中故號羯鼓
亦謂之兩杖鼓都曇鼓似腰鼓而小以槌擊之毛員鼓
似都曇而稍大荅臘鼓制廣羯鼓而短以指揩之其聲
甚震俗謂之揩鼓雞婁鼓正員而首尾可擊之處平可
數寸正鼓和鼓者一以正一以和皆腰鼓也節鼓状如
博局中間員孔適容其鼓擊以節樂也節不知誰所造
傅玄節賦云黃鐄(音横)唱歌九韶興舞口非節不詠手非
節不拊此則所從来亦遠矣撫拍以韋為之實之以糠
撫之以節樂也雅周禮春官笙師掌教雅以教祴樂
教眡瞭也鄭衆曰雅状如漆筩而弇口大二圍長三尺
六寸以羊韋鞔之有兩紐疏畫之賈公彦云長疏而畫
之賓醉而出奏裓夏以此器築地為之行節以眀不失
禮
絲五
琴瑟筑筝琵琶阮咸
箜篌豎箜篌(凡八)
琴瑟見前筑不知誰所造也史籍惟云高漸離善擊筑
漢高祖過沛所擊釋名曰筑似筝細項按今制身長四
尺三寸項長三寸圍四寸五分頭七寸五分上闊七寸
五分下闊六寸五分筝秦聲也傅玄筝賦序曰世以為
蒙恬所造今觀其器上崇似天下平似地中空凖六合
絃柱擬十二月設之則四象在鼓之則五音𤼵斯乃仁
智之器豈蒙恬亡國之臣能關思哉今清樂筝並十有
二絃他樂皆十有三絃軋筝以片竹潤其端而軋之弹
筝則用骨爪長寸餘以代指琵琶傅玄琵琶賦曰漢遣
烏孫公主嫁昆彌念其行道思慕故使工人裁筝筑為
馬上之樂今觀其器中虛外實天地象也盤圓柄直隂
陽叙也柱十有二配律吕也四絃法四時也以方俗語
之曰琵琶取其易傳於外國也風俗通曰以手琵琶因
以為名釋名曰推手前曰批引手却曰把杜摯曰秦苦
長城之役百姓絃鼗而鼓之並未詳孰實其器不列兩
廂今清樂奏琵琶俗謂之秦漢子圓體脩頸而小疑是
絃鼗之遺制傅玄曰體圓柄直柱十有二其他皆兌上
銳下曲項形制稍大本出胡中俗傳是漢制兼似兩制
者謂之秦漢盖謂通用秦漢之法梁史稱侯景之害簡
文帝也使太樂令彭雋齎曲項琵琶就帝飲則南朝若
無曲項者五絃琵琶稍小盖北國所出舊弹琵琶皆用
木撥揮之唐貞觀中始有手弹之法今所謂搊琵琶者
是也風俗通謂以手琵琶之乃知非用撥之義豈上代
固有搊之者手弹法近代巳廢自裴洛兒始為之阮咸
亦秦琵琶也而項長過於今制列十有三柱武后時蜀
人蒯朗於古墓得之晉竹林七賢圖阮咸所弹與此𩔖
同因謂之阮咸咸世以善琵琶知音律稱蒯朗初得銅
者時莫識之太常少卿元行冲曰此阮咸所造乃令匠
人改以木為之聲甚清雅箜篌漢武帝使樂人侯調所
造以祠太乙或謂侯暉所作其聲坎坎應節謂之坎侯
聲訛為箜篌者因樂工人姓耳古施郊廟雅樂近代專
用於楚聲宋孝武大眀中吳興沈懷遠被徙廣州造繞
梁其器與箜篌相似懷遠亡其器亦絶或謂師延靡靡
樂非也舊說一依琴制今按其形似瑟而小絃用撥弹
之如琵琶也豎箜篌胡樂也漢靈帝好之體曲而長二
十三絃豎抱於懷中用兩手齊奏俗謂擘箜篌鳳首
箜篌頸有軫
木六
柷敔舂牘拍板(凡四)
柷敔見前舂牘周制笙師掌以教祴樂虛中如筒無底
鄭衆曰舂牘以竹大五六寸長七尺短者一二尺其端
有兩空髹畫以手築地賓醉而出以節之舉舂杵亦謂
之頓相相助也以節樂也或謂梁孝王築睢陽城擊鼓
為下杵之節睢陽操用舂牘後代因之拍板長闊如手
重十餘枚以韋連之擊以代抃抃擊其節也情發於中
手抃足蹈抃者因其聲以節舞龜兹伎人弹指為歌舞
之節亦抃之意也
匏七
笙竽(凡二)
笙見前竽亦匏也(見前)
竹八
簫管箎七星籥笛
篳篥笳角(凡七)
簫世本曰舜所造其形参差象鳳翼十管長二尺爾雅
曰編二十三管長一尺四寸者曰䇾(音言)十六管長尺三
寸者曰筊(音交)凡簫一名籟前代有洞簫今無其器蔡邕
曰簫編竹有底大者二十三管小者十六管長則濁短
則清以蜜蠟實其底而增减之則和然則邕時無洞簫
矣管見前箎世本曰暴辛公所造舊制云一曰管非也
雖不知暴辛公何代人而非舜前人眀矣舜時西王母
獻琯則是已有此器辛公安得造箎乎爾雅曰大箎謂
之沂箎以竹為之長尺四寸圍三寸一孔上出寸三分
名曰翹横吹之小者尺二寸廣雅云八孔今有胡吹非
雅器也蔡邕月令章句云箎竹也六孔有距横吹之七
星不知誰所作其長盈尋籥不知誰所造按禮記葦籥
伊耆氏之樂也伊耆已有籥矣周禮有籥師掌教國子
秋冬吹籥歴代文舞之樂所執羽籥是也盖詩所謂左
手執籥右手秉翟爾雅云籥如笛三孔而短小廣雅云
七孔大者曰産中者仲小者箹(中丁仲反箹音握)笛馬融長笛
賦此器起近代出於羌中京房備其五音又稱丘仲工
其事不言所造風俗通曰丘仲造笛長尺四寸七孔武
帝時人後更有羌笛二說不同未詳孰實今長笛去觜
其加觜者謂之義觜笛按横笛小箎也出漢靈帝好胡
笛宋書云有胡箎出於胡吹即謂此胡吹歌云快馬不
須鞭拗折楊柳枝下馬吹横笛愁殺路傍兒此歌元出
於北國知横笛是此名也篳篥本名悲篥出於胡中其
聲悲或云儒者相傳胡人吹角以驚馬後乃以笳為首
竹為管笳杜摯有笳賦云李伯陽入西戎所造晉先蠶
注車駕住吹小菰發吹大菰菰即笳也又有胡笳漢舊
筝笛錄有其曲不記所出本末也角書記所不載或出
羌胡以驚中國馬馬融又云出吳越
八音之外又有三
一桃皮東夷有卷桃皮二貝大蠡也容可數升並吹之
以節樂亦出南蠻三葉銜葉而嘯其聲清震橘柚尤善
或云卷蘆葉為之形如茄首也
朱子琴律說圖(以黃鐘一均之聲為例)
朱子琴律說
太史公五聲數曰九九八十一以為宫(散聲)三分去一得
五十四以為徵(為九徽)三分益一得七十二以為商(為十三徽)
三分去一得四十八以為羽(為八徽)三分益一得六十四
以為角(為十一徽)十二律數曰黃鐘九寸為宫(琴長九尺而折其半故為)
(四尺五寸而下生林鐘)林鐘六寸為徵(為第九徽徽内三尺徽外一尺五寸生太蔟)太
簇八寸為商(為第十三徽徽内四尺徽外五寸下生南吕)南吕五寸一分為
羽(為第八徽徽内二尺七寸徽外一尺八寸上生姑洗)姑洗七寸一分為角(為第十一)
(徽徽内三尺五寸徽外一寸下生應鐘)應鐘四寸六分六釐(位在八徽内二寸七分内)
(二尺四寸外二尺一寸上生蕤賓)蕤賓六寸二分八釐(位在十徽九徽之間内三尺一)
(寸五分外一尺三寸五分上生大吕)大吕八寸三分七釐六毫(在龍齦内二寸半内)
(四尺二寸半外二寸半下生夷則)夷則五寸五分五釐一毫(在九徽八徽之間内)
(二尺八寸半外一尺六寸半下生夹鐘)夾鐘七寸四分三釐七毫三絲(為第)
(十二徽徽内三尺八寸徽外七寸下生無射)無射四寸八分八釐八絲(在八徽内)
(徽内二尺五寸徽外二尺上生中吕)中吕六寸五分八釐三毫四絲六忽
(為第十徽六為角徽内三尺四寸徽外一尺一寸復生變黃鐘八寸七分八釐有竒今少宫以下即其半聲為)
(四寸三分八釐有竒也○以上十二律並用太史公九分寸法約定周禮鄭注以從簡便凡律寸皆九分分皆)
(九釐釐皆九絲絲皆九忽琴尺皆十寸寸皆十分分皆十釐釐以下不收)
按此以上為自龍齦之内至於七徽左方十二律之
位而七徽以後之說亦附其後盖琴之有徽所以分
五聲之位而配以當位之律以待抑按而取聲而其
布徽之法則當随其聲律之多少律管之長短而三
分損益上下相生以定其位如前之說今人殊不知
此其布徽但以四折取中為法盖亦下俚立成之小
數雖於聲律之應若簡切而易知但於自然之法象
懵不知其所自来則恐不免有未盡耳或曰若子
之言聲數也律分也徽寸也三者之相與皆迂回屈
曲而難通無乃出於牽合之私耶曰律之九分也數
之八十一也琴之八尺一寸也三者之相與固未嘗
有異焉今以琴之太長而不適於用也故十其九而
為九尺又折其半而為四尺五寸則四尺五寸之琴
與夫九寸之律八十一之數亦未始有異也盖初絃
黃鐘之宫次絃太蔟之商三絃中吕之角四絃林鐘
之徵五絃南吕之羽六絃黃清之少宫七絃太清之
少商皆起於龍齦皆終於臨嶽其長皆四尺五寸是
皆不待抑按而為本律自然之散聲者也而是七絃
者一絃之中又各有五聲十二律者凡三焉且以初
絃五聲之初言之則黃鐘之律固起於龍齦而為宫
聲之初矣(數八十一律九寸琴長四尺五寸)太蔟則應於十三徽之
左而為商(數七十二律八十徽内四尺)姑洗則應於十一徽而為
角(數六十四律七寸一分徽内三尺五寸中吕應於十而為角律六寸五分八數有竒徽内三尺五寸)
(但姑洗惟三絃用之餘絃則皆用中吕)林鐘則應於九而為徵(數五十四律六)
(寸徽内三尺)南吕則應於八而為羽(數四十八律六寸徽内二尺七寸)次
絃則太簇之律固起於龍齦而為商之初矣(用宫數後倣此)
而其姑角應於十三之左(用商數後倣此)林徵應於十南羽
應於九黃清少宫應於八之右三絃則姑洗之律固
起於龍齦而為角之初矣而林徵應於十三南羽應
於十一黃清少宫應於九太清少商應於八四
絃則林鐘之律固起於龍齦而為徵之初矣而南羽
應於十三黃清少宫應於十太清少商應於九少角
應於八五絃則南吕之律固起於龍齦而為羽之
初矣黃清少宫則應於十二少商應於十少角應於
八九之間六絃之黃清則固起於龍齦而為少宫
之初矣少商則應於十三少角則應於十少徵則應
於九少羽則應於八七絃之太清則固起於龍齦
而為少商之初矣少角則應於十二少徵則應於十
少羽則應於九少宫之少則應於七八之間故皆按
其應處而鼓之然後其聲可得而見而聲數律分與
其徽内之長無不合焉然此皆黃鐘一均之聲也若
大吕夹鐘蕤賓夷則無射應鐘之為律則無所用於
黃鐘故必因旋宫而後合於五聲之位其在於此則
雖有定位而未當其用也(大在黃太之間律八寸七分七釐有竒内四尺二寸)
(半寸夹在太姑之間律七寸四分三釐有竒内三尺八蕤在中林之間律六寸二分八釐内三尺一)
(寸五分寸夷在南林之間律五寸五分五釐有竒内二尺八半無在南右律四寸八分八釐有竒内)
(二尺五寸應在無右律四寸六分六釐内二尺四寸蔟宫見本章圖說)若自七徽之後
以至四徽之前則五聲十二律之應亦各如其初之
次而半之(初絃七徽承羽而為宫六七間為商六右為角五為徵四五間為羽○次絃七徽承)
(宫而為商六左為角六右為徵五為羽四五間為宫○三絃七徽承商而為角六為羽五為宫五右為商)
(○四絃承角而為徵六左為角六右為羽五右為角五間為角○五絃七徽承徵而為羽六左為宫六右)
(為商五左為角三四間為徵○六絃承羽而為宫七右為商五右為角五為徵五右為角四五間為羽○)
(七絃承宫而為商六左為角六右為徵五為羽四五間為宫)四徽之後以至一徽
之後則其聲律之應次第又如其初而又半之(此一節聲)
(難取而用處希不能盡載然其大槩次第亦與上兩節不異但加促密耳○凡五絃起于龍齦初絃五聲)
(次絃四聲三絃三聲四絃二聲五絃一聲凡十五聲皆正聲○初絃七徽次絃八徽三絃九徽四絃十徽)
(五絃十二徽六絃龍齦以後為第二宫各五聲七絃龍齦以後四聲凡三十四聲皆少聲○初絃四徽以)
(下至七絃八七間以後為苐三宫各五聲凡三十五聲皆少少聲○初絃一徽之後下至七絃四五之間)
(初絃一聲次絃二聲三絃三聲四絃四聲五絃五聲六絃五聲七絃四聲凡十九聲猶為少少入前三十)
(五聲數内惟六絃一聲七絃二聲凡三聲為第四宫又別為少少少聲通為三十八聲○合一琴而計之)
(為百十有二聲)但七徽之左為聲律之初氣厚身長聲和節
緩故琴之取聲多在於此七徽則為正聲正律初氣
之餘承徵羽既盡之後而黃鐘之宮復有應於此者
且其下六徽之為聲律亦皆承其巳應之次以復於
初而得其齊焉氣巳消而復息聲已散而復圓是以
雖不及始初之全盛而君子猶有取焉過此則其氣
愈散地愈廹聲愈高節愈促而愈不可用矣此六徽
以後所以為用之少雖四徽亦承巳應之次以復於
初而得其齊而終有所不能及也(此處但泛聲多取之自當別論而俗)
(曲繁聲亦或有取則亦非君子所宜聽也)大抵琴徽之分布聲律正與候
氣同是一法而亦不能無少異候氣之法闕地為坎
盈尺之下先施木案乃植十二管於其上而實土埋
之上距地面皆取一寸而止其管之底則各随其律
之短長以為淺深黃鐘最長故最深而最先應應鐘
最短故最淺而最後應今移其法於琴而論之則所
謂龍齦即木案之地也所謂臨嶽即地面之平也聲
應之處即其律寸之短長距案之遠近也故按此鼓
之而其聲可見此其所同也但律之次第左起而右
行者以氣應先後為之序自地中而言之也徽之次
第右起而左行者以律管入地淺深為之序據人在
地上目所見者而言之也此其似異而實同者也其
甚異者則管虛而絃實管有長短而無大小(圍皆九分徑皆)
(三分)絃有大小而無短長管上平而下不齊絃則下齊
而同起於龍齦也是以候氣者異管而應不同時既
應則其氣遂達於上而無復升進之漸布徽者亦異
絃而應於同時既應則各得其量之所受(如以絃大小為五聲)
(之序)而循序以漸進至於三周而後巳此其甚不同者
也然眀者觀之以其所異乘保凖望而求其所同則
是乃所以益見其同而無可疑者但自有琴以来通
儒名師未有為此說者余乃獨以荒淺之學聾瞶之
耳一旦臆度而誦言之宜子之駭於聽聞而莫之信
也然吾豈以是而必信於當世之人哉姑以記余之
所疑焉耳抑此七絃既有散絃所取五聲之位又有
按徽所取五聲之位二者錯綜相為經緯其自上而
下者皆自上絃逓降一等其自左而右者則終始循
環或先或後每至上絃之宫而一齊焉盖散聲陽也
通體之全聲也無所受命而受於天者也七徽隂也
全律之半聲也受命於人而人之所貴者也但以全
聲自然無形數之可見故今人不察反以中徽為重
而不知散聲之為尊甚矣其惑也至其三宫之位則
左陽而右隂陽大而隂小陽一而隂二故其取𩔖左
以象君右以象臣而二臣之分又有左右左者陽眀
故為君子而近君右者隂濁故為小人而在遠以一
君而御二臣能親賢臣遠小人則順此理而國以興
隆親小人遠賢臣則咈此理而世以衰亂是乃事理
之當然而非人之所能為也又凡既立此律以為宫
則凡律之當徽而有聲者皆本宫用事之律也其不
當徽而無聲者皆本宫不用之律也(惟第十二徽有徽無聲亦不當)
(用未詳其說)律旋而宫變則時異而事殊其遭時而偶俗
者自當進据可為之會而發其鳴聲其背時而忤俗
者自當退伏無人之境而箝其頰舌此亦理𫝑之當
然而其詳則旋宫之圖說盡之矣
尚書通考卷六
