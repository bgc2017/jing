周易章句證異卷四
内閣中書翟均廉撰
彖下傳
胡瑗作下彖二程迥作彖下二吕祖謙朱子作彖下
傳二餘見上傳
咸感也
柔上而剛下二氣感應以相與止而說男下女是以亨
利貞取女吉也
天地感而萬物化生聖人感人心而天下和平觀其所
感而天地萬物之情可見矣
恆久也剛上而柔下雷風相與巽而動剛柔皆應恆
恆亨无咎利貞久於其道也天地之道恆久而不已也
荀爽作恆亨无咎(句吳澄同)孔穎逹作恆亨无咎利貞
(句)
利有攸往終則有始也
陸時位以利有攸往二句接久於其道也(云照古本)
日月得天而能久照四時變化而能久成聖人久於其
道而天下化成觀其所恆而天地萬物之情可見矣
陸時位以天地之道二句移置此之首云此節古本
在文言下後人附入彖傳
遯亨遯而亨也剛當位而應與時行也
小利貞浸而長也
遯之時義大矣哉
大壯大者壯也剛以動故壯
大壯利貞大者正也正大而天地之情可見矣
陸時位以正而大天地之情可見矣别為一節(云古本在)
(文言中後人附入彖傳)
晉進也
明出地上順而麗乎大明柔進而上行是以康侯用錫
馬蕃庶晝日三接也
明入地中明夷
俞琰曰或以明入地中為衍文非也
内文明而外柔順以蒙大難文王以之
毛竒齡曰李鼎祚無而字作内文明外柔順(廉案李本有而)
(字不知毛何所據)以之鄭玄荀爽向秀作似之下同王
肅作惟文王能用之下同陸時位以内文明而外
柔順移利艱貞晦其明也下(云照古本)
利艱貞晦其明也内難而能正其志箕子以之
家人女正位乎内男正位乎外男女正天地之大義也
家人有嚴君焉父母之謂也
父父子子兄兄弟弟夫夫婦婦而家道正正家而天下
定矣
陸時位曰此節古本在文言後人附入彖傳
暌火動而上澤動而下二女同居其志不同行
說而麗乎明柔進而上行得中而應乎剛是以小事吉
天地暌而其事同也男女暌而其志通也萬物暌而其事
類也暌之時用大矣哉
陸德明曰此節古本在文言下後人附入彖傳中
蹇難也險在前也見險而能止知矣哉
蹇利西南往得中也不利東北其道窮也利見大人往
有功也當位貞吉以正邦也蹇之時用大矣哉
邦陸績作國(案陸德明為漢朝諱)
解險以動動而免乎險解
解利西南往得衆也其來復吉乃得中也有攸往夙吉
往有功也
其來復吉上李鼎祚有无所往三字(惠棟同)
天地解而雷雨作雷雨作而百果草木皆甲拆解之時
大矣哉
拆馬融鄭玄荀爽陸績作宅(云宅根也作惠棟作宅云宅古文□□字壊)
(而為拆作拆者訛也)
損損下益上其道上行
損而有孚元吉无咎可貞利有攸往曷之用二簋可用
享二簋應有時損剛益柔有時損益盈虚與時偕行
益損上益下民說无疆自上下下其道大光
利有攸往中正有慶利涉大川木道乃行
木道程子改作益道(朱子曰不須改孚俞琰曰以渙之乘木有功中之乘木舟虚)
(準之宜從朱子)
益動而巽日進无疆天施地生其益无方凡益之道與
時偕行
夬決也剛決柔也健而說決而和
郭京曰此下脱乃亨二字
揚于王庭柔乘五剛也孚號有厲其危乃光也告自邑
不利即戎所尚乃窮也利有攸往剛長乃終也
姤遇也柔遇剛也
勿用取女不可與長也
郭京曰勿用上脱女壯字勿用取下誤增女字(毛竒齡云)
(誤)
天地相遇品物咸章也
剛遇中正天下大行也
姤之時義大矣哉
萃聚也順以說剛中而應故聚也
王假有廟致孝享也利見大人亨聚以正也用大牲吉
利有攸往順天命也
享毛居正曰字宜作亨誤作享王昭素曰亨屬上
句(王輔嗣云通聚以正以亨字連下句非也)郭京曰聚以正上脱利貞
二字九家易李鼎祚作聚以正下有利貞字(毛竒齡云)
(謬)荀爽作取以正(晁說之曰取古文毛竒齡云誤)
觀其所聚而天地萬物之情可見矣
陸時位曰此節古本在文言中後人附入彖傳
柔以時升
巽而順剛中而應是以大亨
程子曰元亨誤作大亨(俞琰從之)
用見大人勿恤有慶也南征吉志行也
困剛揜也
揜荀爽虞翻李鼎祚作弇(晁說之曰弇古文惠棟同)陸德明曰
揜本又作掩
險以說困而不失其所亨其惟君子乎貞大人吉以剛
中也有言不信尚口乃窮也
龍仁夫作困而不失其所(句梁寅葉良佩查慎行同毛竒齡曰當以所句)
(句郎覬引此不連亨字)
巽乎水而上水井井養而不窮也
范諤昌作巽乎木而上水郭京曰井養而不窮下
脱亨字
改邑不改井乃以剛中也汔至亦未繘井未有功也羸
其瓶是以凶也
李鼎祚作改邑不改井乃以剛中也无喪无得往來
井井汔至亦未繘未有功也井羸其瓶是以凶也
朱震作巽乎水而上水井改邑不改井乃以剛中也
无喪无得往來井井井養而不窮也汔至亦未繘井
未有功也井羸其瓶是以凶也(云疑彖傳脱簡)郭京曰改
邑不改井下脱无喪无得往來井井二句(徐氏晁說之王昭素)
(蔣悌生同)惠棟汔至亦未繘井上增无喪无得往來井
井二句
革水火相息二女同居其志不相得曰革
水火相息晁說之曰兑无為水之象此字必誤(古今无人)
(辯者)息許慎作熄
已日乃孚革而信之文明以說大亨以正革而當其悔
乃亡
革而信之陸德明曰一本无之字
天地革而四時成湯武革命順乎天而應乎人革之時
大矣哉
陸時位曰此節古本在文言中後人附入彖傳
鼎象也以木巽火亨飪也聖人亨以享上帝而大亨以
養聖賢
亨飪聖人亨大亨三亨字陸德明曰本又作□(普庚切)
(晁說之曰□古文)陸時位亨如字訓通云先儒改亨為亨
武斷過矣毛居正曰享上帝釋文亨香兩反今作
享誤(俞石澗曰古者亨烹享通作亨改亨為享今文也)郭京作聖人亨以
亨上帝以養聖賢(云誤增而大亨字二陸時位曰古本无大亨字)
巽而耳目聰明柔進而上行得中而應乎剛是以元亨
震亨
震來虩虩恐致福也笑言啞啞後有則也
吳澄曰无此十六字(云彖詞重出初九爻詞故後人於彖傳亦重引初九象傳以釋)
(之宜衍之季本從)
震驚百里驚遠而懼邇也出可以守宗廟社稷以為祭
主也
郭京曰出字上脱不喪匕鬯四字(徐氏王昭素歐陽修晁說之朱震晁)
(公武王宗傳朱子鄭汝諧王申子俞琰諸儒同)虞翻王弼无不喪匕鬯字(石介)
(張子吕大臨趙彦肅項安世李舜臣梁寅鄭維岳陳仁錫查慎行皆不從郭京)朱子曰出字
或即鬯字之誤(吳澄增不喪匕鬯四字季本同)
艮止也時止則止時行則行動靜不失其時其道光明
陸時位曰時止則止古本在文言中後人增入郭
京曰光明下脱故亨二字
艮其止止其所也上下敵應不相與也是以不獲其身
行其庭不見其人无咎也
陸以艮止也三字移冠節首晁說之曰止當依卦
詞作背(云古本无艮其止之說王弼妄為之說虞翻軰何得无一言盖是時尚未錯誤也項安世)
(曰古文背字為北有訛為止字之理朱熊過從之陸時位云古文作背今文誤二程子子俱作艮其)
(止)
漸之進也女歸吉也
朱子曰之字疑衍或是漸字(吳澄曰因寫下漸字作二因遂訛為之晉王)
(本作漸云以漸重文二故誤之)吳澄删之字郭京曰吉下誤增
也(晁說之曰虞翻亦无也字)王肅作女歸吉利貞(李心傳從王本吳澄删)
(也字增利貞字)程子諸儒俱如字
其位剛得中也
止而巽動不窮也
歸妹天地之大義也天地不交而萬物不興歸妹人之
終始也
陸時位曰此節係文言後儒增入彖傳
說以動所歸妹也
所歸妹也陸德明作所以歸妹也(晁說之曰作所以非)
征凶位不當也无攸利柔乘剛也
豐大也明以動故豐
故豐林栗曰當作故亨
王假之尚大也勿憂宜日中宜照天下也
日中則昃月盈則食天地盈虚與時消息而况于人乎
况于鬼神乎
昃孟喜作稷(晁說之曰稷古文)食陸德明曰或作蝕非(晁說)
(之曰蝕俗字)
旅小亨柔得中乎外而順乎剛止而麗乎明是以小亨
旅貞吉也
吳澄曰柔得上小亨二字衍(俞琰曰或兩言小亨其一疑衍非也)
旅之時義大矣哉
重巽以申命
郭京曰命下脱命乃行也四字誤入註(徐氏王昭素晁說之朱震)
(從之)朱震曰巽為命先儒謂不違其令命乃行也
陸時位以兑卦是以順乎天而應乎人句接重巽以
申命云二句古本在文言後人附入彖傳又將是以
句割裂兌卦
剛巽乎中正而志行柔皆順乎剛是以小亨利有攸往
利見大人
兌說也
剛中而柔外說以利貞是以順乎天而應乎人說以先
民民忘其勞說以犯難民忘其死說之大民勸矣哉
陸時位曰是以順乎天而應乎人句宜在巽卦申命
句下古本可証
渙亨剛來而不窮柔得位乎外而上同
王假有廟王乃在中也
利涉大川乘木有功也
郭京曰利涉大川脱利貞二字(王申子曰不及利貞疑有逸文)
節亨剛柔分而剛得中
俞琰曰中下欠一也字
苦節不可貞其道窮也
說以行險當位以節中正以通
郭京曰中正以通下有然後乃亨也一句誤入注(毛竒)
(齡曰以後人注木增經文誤)陸時位以說以行險三句移剛柔
分而剛得中句下(云後人亂之今復古本)
天地節而四時成節以制度不傷財不害民
陸時位曰此節古本作文言後人附入彖傳
中孚柔在内而剛得中說而巽孚乃化邦也
李鼎祚以說而巽孚斷節
豚魚吉信及豚魚也利涉大川乘木舟虚也
郭京曰豚魚吉信及也今本誤增豚魚二字(毛竒齡曰謬)
小過小者過而亨也
過以利貞與時行也
柔得中是以小事吉也
郭京作是以可小事也(云以下脱可字事下誤增吉字俞琰同)石經
云是以可小事也(項安世曰彖辭脱可字羡吉字程迥從石經吳澄同)
剛失位而不中是以不可大事也
有飛鳥之象焉飛鳥遺之音不宜上宜下大吉上逆而
下順也
程子曰有飛鳥之象焉句不類彖體解者之詞誤入
彖中(毛竒齡云吳仁傑偽造古易隂承程傳之意遂去此句)俞琰曰或謂大
吉之大亦衍文(盖承彖辭傳寫之誤也)
既濟亨小者亨也
孔穎逹曰文當更有一小字但既叠經文略足以見
故從省也(項氏安世曰孔穎逹謂當作既濟亨小小者亨也盖脱一小字廉案項說與正義不)
(同晁說之亦云孔謂合有兩小字)郭京曰亨小小者亨也下脱一
小字(朱震同)晁說之曰既濟小亨小者亨也(朱本義從之)
(熊良輔胡一桂胡炳文同餘說見彖辭)
利貞剛柔正而位當也
毛竒齡曰李鼎祚本作當位則與亨終窮韻不恊非
是廉案今李本亦作位當與毛說異
初吉柔得中也
終止則亂其道窮也
未濟亨柔得中也
小狐汔濟未出中也濡其尾无攸利不續終也雖不當
位剛柔應也
周易章句證異卷四
