讀左日鈔卷十
吳江朱鶴齡撰
十八年萇弘曰毛得必亡是昆吾稔之日也
注稔熟也侈惡積熟以乙卯日與桀同誅疏詩云韋
顧旣伐昆吾夏桀共桀同文又云乙卯亡知以乙卯
日與桀同誅也陸粲曰毛得之亡以濟侈於王都
惡在日之吉凶也史遷稱萇弘明鬼神言方怪用是
見殺以此言觀之遷語亦有自云
梓愼登大庭氏之庫
疏先儒舊說皆云炎帝稱神農氏一曰大庭氏服虔
云在黃帝前
遂不與亦不復火
胡宏曰禆竈所言蓋以象推非妄而鄭不復火者子
産當國方有令政此以德銷變之驗也
使子寬子上廵羣屏攝
注屏攝祭祀之位疏子寬游吉之子駟帶字子上六
年死矣此别是一人楚語說事神之禮云屏攝之位
壇場之所知屏攝是祭祀之位也鄭衆云攝攝束茅
以為屏蔽其事或然按國語注引周氏云屏者并
攝主人之位韋昭謂屏屏風也攝形如今要扇皆所
以分别尊卑為祭祀之位近漢亦然周禮疏又引服
氏云屏猶幷也謂攝主不備并之其位不得在正主
之位引曾子問攝主為證略同周氏說今未詳孰是
備存待考
使祝史徙主祏於周廟
注祏廟主石函周廟厲王廟也疏每廟木主皆以石
函盛之當祭則出之事畢則納於函藏於廟之北壁
内范甯云天子主長尺二寸諸侯主長一尺
禳火於玄冥回祿
注玄冥水神回祿火神疏周語夏之亡也回祿信於
黔隧不知回祿何人或曰楚之先吳回為祝融回祿
即吳回也
六月鄅人藉稻
疏服虔云藉者耕種於藉田也記云天子田藉千畝
諸侯百畝多寡不同其禮則一說者以藉為藉稻又
轉為履行由未考服說
大人患失而惑又曰可以無學
言大人畏失衆心而惑於其說亦云可以無學杜解
不明
其庭小
注庭蒐場也陸粲曰庭謂廟寢之間以其小不便
於蒐當除之使廣而大叔不忍毁廟故過期三日也
子産使從者止之曰毁於北方
按昭十二年鄭簡公卒將為葬除及游氏之廟(云云)
與此傳相類疑實一事也魯鄭異國傳聞不同或以
為葬時事或以為蒐時事左氏遂兩記之耳
許不專於楚鄭方有令政
邵寳曰當是時許遷於葉矣猶以舊國故不專心事
楚以不專心事楚之許而不禮方有令政之鄭鄭得
晉助而伐之不難矣此所以欲遷許也
許曰余舊國也鄭曰余俘邑也
陸粲曰襄十一年傳晉東侵舊許注云許之舊國鄭
新邑蓋許遷而鄭得之故今許人謂鄭曰爾之地余
之舊國也鄭人謂許曰爾乃余俘邑言其兩不相下
耳若如注謂許先鄭封而自稱舊國則鄭亦豈謂余
俘邑乎
十九年太子奔晉
邵寳曰止悔而奔以死非不孝子也而不知重其親
不知重其親乃無父之漸故春秋謹之若左氏謂舍
藥物可也此因噎廢食之論
若大城城父而寘太子焉
史記正義括地志城父故城在許州葉縣東北四十
五里卽杜預云襄城城父縣也此二五處申生之
故智
紡焉以度而去之
林注去卽藏也字書作弆羌莒反謂掌物也按藏
弆見漢書陳遵傳以所紡纑度紀鄣城而藏之以待
外之攻者欲為夫報讎
師至則投諸外
疏投諸外者繋繩城上而投其所垂於外婦人則隨
之而出下云獻之子占明獻此婦人也劉炫以婦人
不出規杜氏非
其父兄立子瑕
疏按世本子游子瑕並公孫夏之子杜云子瑕子游
叔父未詳按下云子産以為不順則子瑕為子游
叔父明矣世本之言恐不可信
札瘥夭昏
陸粲曰國語韋昭注狂惑曰昏疫死曰札瘥病也又
君子失心鮮不夭昏注云昏狂荒之疾也杜注未名
曰昏未有據且言寡君之二三臣則不得云未名矣
辭客幣而報其使晉人舍之
愚謂大夫繼世立嗣重事也駟偃之子雖弱乃一宗
之主仍立之而相之以宗人之賢者其可也安得以
叔為後乎子産秉國之成不以禮正之以致晉人来
問其對客之辭誠勁君子無取焉
禳之則彼其室也
注淵龍之室龍鬭則當就其室而禳之
二十年梓愼望氛
疏服虔云當時魯人失閏置冬至於正月之内獨梓
愼知二月己丑是眞冬至故以是日望氣傅遜曰
周禮注馮相氏世登高臺以望天文此固曰官之世
業非因魯侯不行登臺之禮
乃見鱄設諸焉
愚謂子胥之進專諸欲傾身事光以遂其覆楚之謀
耳然弑君何事也而可以助人謀之哉
取太子欒與母弟辰公子地以為質
注欒景公也辰及地皆元公弟疏定十年繼書宋公
之弟辰當元公之世辰與地不得為元公弟也世族
譜辰地皆元公子此注云元公弟當是傳寫誤耳
按母弟謂太子欒之母弟非元公母弟也
奪之司宼與鄄有役則反之無則取之
奪齊豹司宼之官而與以鄄邑有征役則還其邑之
賦無則取之於己杜注不明
了行事乎吾將死之
宗魯知齊豹之將殺其主既不能止之又不以告公
孟而徒以一死責塞此貪利而輕生者死安足重乎
使華齊御公孟
疏使字後人妄加計華齊是公孟之臣自為公孟御
非齊氏所當使也
使華寅肉袒執蓋以當其闕
注肉袒示不敢與齊氏爭傅遜曰肉袒者明示以
必死非示以不敢爭也諸臣方以忠義衛公既執蓋
當闕而乃不敢爭乎下云齊氏射公中南楚之背其
肆亂如此豈見其不敢爭而遂少戢乎
阿下執事
邵寳曰阿私也阿下執事猶云私於下執事也不敢
斥公
為未致使故也
注未致使故不敢以客禮見疏客禮見者若已致君
命則享有庭實復有私覿之禮
齊侯疥遂痁
疏疥當作痎痎音皆說文云兩日一發之瘧梁人袁
狎與魏使李繪云痎小瘧痁是大瘧此梁主說也
按顔之推曰痁有熱瘧也齊侯之病本是間日一發
後漸加重遂頻日發熱也今北方人猶呼痎瘧音皆
又素問云夏傷於暑秋必痎瘧注痎老瘧也
守道不如守官
官與道有二乎柳子厚譏之當矣必非孔子之言
晏子侍于遄臺子猶馳而造焉
注子猶梁丘據劉攽曰樂王鮒毁叔向以平公不
好賢也梁丘據不毁晏子以景公好賢也二臣皆從
君者易地則皆然愚謂晏子持身儉愼非叔向所及
故梁丘雖小人亦不得而間之
二體三類
疏樂之動身體者惟舞文舞羽籥武舞干戚風雅
頌其類各别
四物
注雜用四方之物以成器謂樂器也傅遜曰四物
當為律度量衡先儒以下有六律不應重見殊不知
此以數目次第成文七音亦即上六律五聲而列之
為七律度量衡所以為樂器者而可舍之乎
七音
陸粲曰杜注七音實采國語之文然云自午至子凡
七日不同彼所言七列七同者未測杜意劉炫以此
為疑孔疏謂尚書國語俱有七義事得兩通故杜兼
而取之此曲說也按諸史樂律志黃鐘為宫太簇為
商姑洗為角林鐘為徵南吕為羽應鐘為變宫蕤賓
為變徵通典注自殷以前但有五音自周以来加文
武二聲律吕新書宫與羽角與徵相去有二律音節
遠故角徵之間近徵收一聲比徵少下曰變徵羽宫
之間近宫收一聲少高于宫曰變宫也
八風
疏東方曰谷風又曰明庶風東南曰清明風東北曰
條風又曰融風南方曰景風又曰凱風西方曰閶闔
風西南曰凉風西北曰不周風北方曰廣莫風
季萴因之
顧炎武曰有勝國有因國周禮士師若祭勝國之社
則為之尸書序湯既勝夏欲遷其社是也王制天子
諸侯祭因國之在其地而無主後者左傳齊晏子對
景公曰昔爽鳩氏始居此地季萴因之有逢伯陵因
之蒲姑氏因之而後太公因之是也
寬以濟猛猛以濟寬
愚謂後世如沛公之代秦以寬濟猛者也孔明之治
蜀以猛濟寬者也寬猛因乎其時非謂一人之身乍
猛乍寬也胡氏疑仁人為政豈有先致慢殘又從而
濟之者以此為非孔子之言溺其旨矣
子産卒仲尼聞之出涕曰古之遺愛也
史循吏傳子産治鄭二十六年而卒丁壯號哭老人
兒啼曰子産去我死乎民將安歸孔叢子子産死鄭
人丈夫捐珮玦婦人含珠玉夫婦巷哭三月不聞琴
瑟之聲眞德秀曰子産相鄭歴簡定獻聲四公凡
四十餘年方其始也内則諸大夫爭權互相誅殺外
則晉楚之兵無歲不至城下國危且弱幾不可為矣
子産於此從容回斡皆有次第其於内也務息諸大
夫之爭而去其尤甚者焉根之難拔者不輕動以激
其變惡之既稔者不緩治以失其機有勸懲之公而
無忿疾之過故自子南逐子晳死強宗帖然順從無
復有梗其政者其於外也事大國以禮而不苟徇其
求故終其身免於諸侯之討而鄭能以弱為強其所
為惟作丘賦鑄刑書見譏當世然夫子特以古之遺
愛許之豈非深諒其心耶至于用人各以所長蓋深
得聖門器使之道春秋名大夫未有能及之者
二十一年天王將鑄無射
疏其聲於律應無射之管故以律名名鐘襄十九年
季武子作林鐘亦是鐘聲應林鐘之律也無射之鐘
在王城鑄之敬王居洛陽蓋移就之也秦滅周鐘徙
長安及劉裕滅姚泓移於江東歴宋齊梁陳猶在東
魏使魏收聘梁收作聘游賦云珍是滛器無射高懸
是也及開皇九年平陳又遷西京置太常寺時人共
見至十五年敕毁之
使有司以齊鮑國歸費之禮為士鞅
疏周禮掌客諸侯牢禮各以其命數卿大夫牢禮當
亦如之計鮑國齊卿不過三命於法當三牢而魯人
失禮為鮑國七牢下云加四為十一知本七牢也按
劉炫云聘禮卿之饔餼五牢則牢禮不必如其命數
鮑國禮當五牢此但加二牢耳
乃與公謀逐華貙
愚謂貙與多僚皆費遂之子也費遂平時不能釋其
兄弟之怨及知多僚為讒又不能告於公而罪之反
與公謀逐貙激成他日讎殺之禍南里之叛雖發難
張匄費遂安得辭其責
二至二分日有食之不為災日月之行分同道也至相
過也其他月則為災陽不克也故常為水
疏二分晝夜等似其同一道二至長短極並行則相
過以為理必相侵故言不為災劉炫云此皆假其事
以為等差其實災之大小不如此也陸粲曰日食
至分不為災古未有為斯言者也是時意如專國前
此既廢伐鼓用幣之禮叔孫知其異志矣梓愼蓋探
知微旨欲抹殺災異以順強臣君子疾之愚按二
十四年五月日食梓愼曰將水其年以旱大雩則常
為水之言亦不大驗
廚人濮曰
注廚人濮宋廚邑大夫宋廚邑未詳釋文無音恐
當讀八廚之廚黨錮傳注廚音皮宋師之勝定謀於
烏枝鳴成功於廚人濮濮蓋智士也而忠勇具足
乃徇曰揚徽者公徒也
注徽識也疏禮記大傳云聖人南面而治天下必改
正朔殊徽號鄭玄注徽號旌旗之名也謂旌旗上書
其官名如今之軍記令揚徽者欲知其助公多少即
絳侯令軍人云為劉氏者左袒之意
鄭翩願為鸛其御願為鵝
陳禹謨曰傳之鵝鸛莊之鶴列意即龍虎鳥蛇類也
李衛公所云後人詭設物象何止於八即此可證一
端
干犨御吕封人豹
疏吕邑封人官名豹即下文華豹是也本或豹上有
華釋例譜宋雜人内有吕封人豹華豹為一人知此
本無華也
不狎鄙
注狎更也疏更者更逓也言汝頻射我不使我得更
迭而射是為鄙夫豹服此言故抽矢而止
子無我迋(求枉反)
林注迋恐也按此即鄭風人之迋女之迋
二十二年自憚其犧也
疏犧者寵養祭犧之名牛馬羊豕犬雞為六牲皆用
純毛
犧者實用人人犧實難已犧何害
疏因以犧喻寵子即以寵子為犧言寵愛為犧者當
用純德之人猶祭犧當用純色之牲也他人之有純
德寵之如犧實招禍難己子之有純德寵之如犧有
何害乎犧者用人之人是對牲而言人犧實難之人
是據疎外之人而言人字雖同上下意異按疏解
不甚明白邵文莊云自犧者用人以下皆指人而言
人犧則用在人故曰實難喻劉單之立王猛已犧則
用舍在已故曰何害喻王自立子朝此較順
王弗應
注十五年太子壽卒王立子猛後復欲立子朝而未
定賓孟感雞甚稱子朝王心許之故不應疏太子壽
卒王命猛代之此鄭衆說二十六年傳云子朝干景
之命則景有命矣若不命猛更命誰乎賈逵以為太
子壽卒王不立適子與彼傳不應故杜不從
五月庚辰見(賢遍反)王
按見王注云見王猛蓋單子立劉蚠以之見王猛亦
見其時王子猛已立周本紀云國人立長子猛者是
也或曰此單劉以王子猛見景王乃見之於柩前也
周制踰年即位景王之崩時甫半月故不曰即位曰
見王見即伊訓奉嗣王祗見厥祖之見至十一月乙
酉王子猛卒己丑敬王遂即位蓋王猛不成喪景王
已葬而子朝爭立攻戰倥偬故甫五日而即位以係
人望後世柩前即位之禮殆昉於此歟
盟羣王子於單氏
注王子猛次正故單劉立之懼諸王子或黨子朝故
盟之疏公羊多有次正之語故杜取為說猛為次正
不知其本蓋是太子壽母弟或是穆后娣姪之子或
母貴也胡氏曰十五年太子壽卒至此八年不更立
者以有母弟故也
冬十月丁巳晉籍談荀躒納王於王城
注丁巳在十月經書秋誤趙汸曰陳氏云不書晉
義繋于劉單按經傳時月不同由左氏所據史籍訛
舛别無考證悉仍其舊以示傳疑之法杜惟據長歷
悉云經誤非也
濟師取前城
注濟師渡伊洛邵寳曰濟師濟籍談等之師也
二十三年王師告間庚戌還
吕祖謙曰此時王必自以為無假晉師故使之間而
晉師因此遂還然晉師還而子朝之勢復熾若乘郊
潰遂取子朝不至如後日之難也趙汸曰亂未弭
而告間必二卿不親事師不肅也觀明年士景伯莅
問周故晉人乃辭子朝則前此觀望可知
邾人愬於晉晉人来討叔孫婼如晉晉人執之
劉敞曰是年正月有壬寅朔有庚戌有癸丑傳敘邾
事在庚戌之後經記叔孫如晉在癸丑之前夫庚戌
癸丑四日耳邾人已能愬於晉晉人已能来討何其
神速也故曰不然趙汸曰按左氏采衆事以釋經
其附麗斷截皆以經為主或先經以始事或後經以
終義則所記之事各有本末自不容以日月次其先
後如此年傳自壬寅朔至庚戌還是記晉人圍郊本
末自邾人城翼至晉人来討是原叔孫如晉之由非
謂邾人城翼以後所記之事皆在庚戌後也如劉侍
讀所難則作傳者必如近代所修日歷而後可
士伯御叔孫
疏御謂進引也引叔孫詣於獄也
吳之罪人或奔或止
孫武子半進半退者誘也張預曰詐為亂形是誘我
也若吳出罪人三千示不整以誘楚越亦出罪人三
行示不整以誘吳是也陳禹謨曰勝敵之兵必候敵
亂則可乘藉非己先以亂彼之整者未易動也孫武
所謂亂而取之固已雖然亂復何易一亂之後或遂
至不可復收秪遺敵禽耳苻秦非永鑑哉
南宫極震
附子朝之南宫極因地震而死有云為雷所殛者非
也
吳太子諸樊入郥取楚夫人與其寳器以歸
傅遜曰吳子諸樊王僚之伯父也僚子不應與伯祖
同名太子諸樊四字必誤注疏皆已辨之但杜注諸
樊王僚太子亦誤僚太子未聞意此即公子光光乃
諸樊之子傳倒其文又妄加太字傳聞之誤耳愚按
楚世家太子建母(蔡女也)在居巢開吳吳使公子光伐
楚遂敗陳蔡取太子建之母而去即此事也太子諸
樊乃公子光之誤無疑
沈尹戌曰子常必亡郢
穆文熙曰子囊城郢君子謂之忠囊瓦城郢沈尹戌
以為必亡者共王之季楚方強而思城其國都是為
防患于豫子常城郢特畏吳之偪則智略無措自保
不遑其勢異故也况無極在國伍員在吳雖城百郢
何益乎
不懦不耆
不懦不受辱也不耆不陵人也
二十四年婼至自晉尊晉也
按不書族者一事再見卒名之例經文往往如此傳
以為尊晉非也辨詳集說
陽不克莫將積聚也
注陽氣莫然不動乃將積聚邵寳曰陽不克句莫
又句莫然不動者積聚之形陽氣積聚故旱王樵
曰梓愼言水叔孫言旱皆妄測天道或傳者因其時
之旱而傅會之日食之示戒非為水旱也日過分而
陽猶不克克必甚此流行之氣也日月隂陽之精也
以精之盛衰相為虧蝕水旱之故不相及也
二十五年為六畜五牲三犧
注六畜馬牛羊雞犬豕五牲麋鹿麏狼兔三犧祭天
地宗廟三者謂之犧疏周禮膳夫膳用六牲庖人掌
共六畜鄭玄云六牲馬牛羊豕犬雞六畜即六牲也
始養之曰畜將用之曰牲十一年注云五牲牛羊犬
豕雞此異彼者以上文已言六畜故别用鄭玄六獸
之說去野豕而以麋鹿麏狼兔當之陸粲曰六畜
五牲三犧從所用而異號也杜解五牲前用爾雅後
用鄭玄於彼所釋六者之名各損其一割裂甚矣服
虔解雁鶩雞為三犧尤非三犧猶詩言三物耳傅遜
曰犧牲皆以薦宗廟神祇為名未有及野禽獸者賓
客牢禮亦然野禽獸止供脯醢之用太叔但舉大者
言之耳
以象天明
注六親和以事父若衆星之共辰極傅遜曰上注
以天明為日月星辰何乃頓異其說陸子餘云言其
親疎倫序比象於天文之行列是也
以制六志
疏此六志禮記謂之六情在己為情情動為志其實
一耳
吾聞文武之世
穆文熙曰乾侯之辱其兆早見於文武之時若然則
昭公有以藉口而季氏亦可以無尤矣此必後人以
昭公之事衍而成謠𫝊會其說
季公鳥季公亥季公展等
王樵曰魯三家以次為氏季氏自行父至季孫彊並
稱季孫氏以傳家故也如季公鳥公亥之類凡支庶
並止稱季以别之
季氏介其雞
疏賈逵云擣芥子為末播其雞翼可以坌郈氏雞目
杜用此說也鄭衆云介甲也為雞著甲高誘注吕氏
春秋云鎧著雞頭杜引或說以膠沙播之蓋以膠塗
雞之足爪然後以沙糁之令其涩得傷彼雞也以郈
氏為金距言之則著甲之說是
萬者二人其衆萬於季氏
萬萬舞也公萬止二人餘皆萬於季氏蓋季氏私祭
家廟與禘同日
此之謂不能庸先君之廟
注不能用禮也蓋襄公别立廟陸粲曰春秋禮廢
典杞蓋有獨豐於昵者如閔二年禘於莊公趙匡云
不及於祖也今此禘於襄公亦然杜皆謂别立廟夫
武宫煬立經皆書之别立廟何以不書乎
叔孫昭子如闞
傳者記此語非但明叔孫昭子之不知謀也亦深致
惜之之意當時使昭子而在必能力阻昭公即使其
謀遂行而鬷戾之甲必不至陷西北隅以入矣鬷戾
之甲不興則孟孫氏亦必不為公徒之伐而平子其
可逐矣
次于陽州齊侯將唁公于平隂公先至于野井
邵寳曰平隂去齊遠陽州又遠野井去齊則近矣齊
侯將唁公于平隂而魯侯先至野井齊侯言為近之
故而使有待於平隂所謂寡人之罪者以此
通外内而去君君將速入
非通内外不能入君非去君不能通内外去離也離
君所也子家子自言不可與盟之故如此
公徒將殺昭子
疏昭子謀歸安衆而後納公則獨公得入從公伐季
氏者不得入故欲殺昭子也愚考昭公之不得入
公徒為之也叔孫昭子將安衆而納公則公徒欲殺
之子家子勸公以一乘入於魯師則公徒又脅之余
嘗疑其故以為鄭厲公衛獻公之出奔其負羈絏以
從者何未有是也及觀意如之貨子猶於齊賂士鞅
士晉然後知公徒之為即意如使之也意如以姦濟
其逆其於公之出也必隂置私人為之扈從而實以
脅制之使不得返國迨後喪及壊隤子家子之言曰
貌而出者入可也宼而出者行可也所云貌而出者
非即季氏之私人耶
使祝宗祈死戊辰卒
叔孫昭子之不忍自同於季氏而力謀納公正也不
忍見欺於季氏而反而自裁忠也其不剪季氏之羽
翼而徐為圖者自諒其力之不足以去季氏也毋亦
勢使然耶
左師展將以公乘馬而歸
疏劉炫云左師展欲共公單騎而歸此後世騎馬之
始按公羊傳齊侯唁公野井言以鞌為几與此言乘
馬相合當時固已有單騎者
唯是楄柎所以藉幹者
疏說文楄方木也幹脅也木以藉幹明是棺中笭牀
二十六年君若待於曲棘
疏宋公佐卒於曲棘杜云曲棘宋地陳留外黃縣城
中有曲棘里今齊侯欲納魯君從齊向魯必不遠涉
宋地當是齊境内地名十年桓子召子山而反棘焉
杜云齊國西安縣東有棘里亭此即彼棘也本無曲
字涉上卒於曲棘誤加耳
師及齊師戰於炊鼻
趙汸曰炊鼻不書為魯諱以臣拒君也故齊師圍成
特書公以見義杜云非公命不書非也孫琮曰炊
鼻之戰不書以為不成戰也子猶入平子之貨其止
齊侯納公歸之於天懼之以死而季有外援矣公孫
朝偽降齊人而魯備已成野洩冉竪顔鳴等皆效命
於季不力戰以犯齊怒而季有内助矣季氏外内皆
固公則叔孫婼已死子家羈弗聽而公徒臧昭伯之
類皆妄庸人也往歌来哭能不應乎童謠耶
繇朐(其俱反)汏輈七(必履反矢鏃也)入者三寸
按朐軥字通用說文云軥軛下曲者襄十四年傳射
兩軥而還邵寳曰矢之来也由車軛激從車轅之
上矢鏃之入楯瓦者三寸此覆言中瓦之狀也
甚口
疏甚口大口也劉用熙曰甚口有口才也按上文
陳武子失弓而罵故此言甚口猶史記云有口也
劉子以王出
疏二十三年傳單子劉子樊齊以王如劉是從劉而
居狄泉自狄泉又居於劉今為子朝所逐蓋自劉而
出也棄劉而去故王城人焚劉按服虔云出成周
也非是下傳云十一月癸酉王入於成周則其時成
周尚未為王有
王入於莊宫
注莊宫在王城趙汸曰傳言敬王之亂歴四年而
後定故經不與單劉以復辟之義而深罪晉
萬民弗忍
注不忍害王也按弗忍與夏書因民弗忍距於河
同義劉炫云不忍者不忍王之虐也猶云不堪杜氏
注非
諸侯釋位以間王政
注間猶與也去其位與治王之政事此間王政與
下文間王位閒先王之閒同蓋間是參與之義善惡
皆可言之
㰎王奸命
注㰎王幽王少子伯服也疏束晳云舊說㰎王為伯
服伯服古文作伯盤非㰎王也愚按傳於㰎王不
言何人曰奸命必不當立而立者杜氏以為伯服則
非也幽王在位十一年三年嬖褒姒伯服之生不過
數齡且幽王以褒姒亡國褒姒既為犬戎虜去必無
復立其子之理竹書紀年幽王見弑申侯魯侯許男
鄭子立太子宜臼於申虢公翰立王子余臣於㰎是
為㰎王後為晉文侯所殺
帥羣不弔之人
注弔至也傅遜曰弔訓至於此難通蓋言樂禍之
徒不相弔恤也
矯誣先王
注先王謂景王矯誣先王蓋言矯景之命立猛耳
閔子馬云干景之命可證劉炫以為先世之王非也
王后無適則擇立長
疏公羊傳云立適以長不以賢立子以貴不以長明
母貴則先立也子朝之母必賤於猛母故專言立長
之義不言母之貴賤耳
天道不謟
注謟疑也按字書謟徒刀切疑也從舀舀音由與
諂諛之謟不同二十七年傳子家子曰天命不謟久
矣同此謟字傳文誤作慆
陳氏而不亡則國其國也已
眞德秀曰方田氏之初不過以小惠市於國人而已
使景公用晏子之言修明君臣上下之禮使惠施出
於主而臣不得私利權歸於上而下不得擅則大分
明而人心一雖百田氏其能竊國乎景公善之而不
能用且厚歛焉是驅其民而歸之也
二十七年使公子掩餘公子燭庸帥師圍潛
注二子皆王僚母弟按史記索隠掩餘燭庸二公
子皆王僚弟此賈逵說仕預從之而昭二十三年傳
光帥右掩餘帥左杜又云掩餘吳王壽夢子考系族
譜云二公子並壽夢子若依公羊僚為壽夢長庶則
與系族譜合
遂聘於晉以觀諸侯
疏季子不知聘幾國經不書来必不至魯檀弓云延
陵季子適齊於其反也葬子嬴博之間鄭玄云魯昭
公二十七年聘於上國是也
帥都君子
注都君子在都邑之士有復除者疏都邑之士以君
子為號故知有復除謂優復其身除其徭役也
我王嗣也
史記王僚夷昧子公子光諸樊子王應麟曰按公羊
傳云僚者長庶也襄三十一年傳狐庸對趙武謂夷
昧甚德而度天所啓也必此君之子孫實終之若以
僚為夷昧子不應此言服氏注亦從公羊愚按杜氏
言光吳王諸樊子是用史記為說光云王嗣者言已
是世適之長孫應嗣也惟光為諸樊冡子僚不當越
次而立故王僚之弑春秋不歸獄於光而但書吳弑
其君僚也從史記得之
母老子幼
王肅曰此專諸言王母老子弱也史記索隠云玉肅
解與史記同於理無失服虔杜預見左傳下文云我
爾身也以其子為卿遂強解是無若我何猶言我無
若是何語不近情過為迃回非也愚按吳越春秋公
子光具酒請王僚僚白其母母曰光心氣怏怏常有
媿恨之色不可不愼此僚母尚存之證應從史記無
疑
抽劔刺王鈹交於胷遂弑王
愚謂光之弑僚人以為札不宜讓國以起亂吳之亂
札安能逆料之於前乎餘祭夷昧之時光年尚少至
僚立時光有國之心未嘗一日忘觀其乘間而發斯
可見矣光既不能忘吳而札之力又不足以制光於
是委蛇其間甘蹈子臧之節此札之所以為智也
札之讓善矣然律以太伯仲雍逃荆蠻之義則壽夢
方沒之時札必當逃吳而去之苟一日立於吳廷國
人必持以次傳位之議餘祭夷昧所以不當立而立
也即不然於夷昧之嗣亦必當請以闔閭為世子不
從則力爭之曰光為世適國固光之國也光不立必
有覬王位者是父子兄弟相殺無已時也位定而後
退耕於延陵之野如是則王僚不得立而吳可免簒
弑之禍矣惜乎札之智不足以及此
取五甲五兵曰寘諸門
無極誠讒慝之魁然其計甚疎五甲五兵豈能為亂
子常遽聽之而不察愚至此乎
國人投之
國人取菅秆投之而不舉火知其冤也
事君如在國
趙汸曰事君如在國即後文賈馬歸從者衣屨之類
此季孫之奸也杜氏乃以書公行告公至當之謬矣
進胙者莫不謗令尹
進胙國中祭祀也謗詛於進胙之時欲神之聽之也
惡之極矣
使宰獻而請安
注比公于大夫也禮君不敵臣宴大夫使宰為主獻
獻爵也請安齊侯請自安不在坐也疏劉炫云燕禮
司正命卿大夫以安此傳所言亦當如彼請魯侯自
安耳杜云齊侯不在坐非也趙汸曰按下文請使
重見則齊侯欲自安可知故子家得以公出使齊侯
在坐魯君豈遽出也仍從杜為是
讀左日鈔卷十
