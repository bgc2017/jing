讀左日鈔春秋類
提要
(臣)等謹案讀左日鈔十二卷補二卷
國朝朱鶴齡撰鶴齡有尚書埤𫝊已著錄是書
采諸家之說以補正杜預春秋經𫝊集解之
闕訛於趙汸陸粲傅遜邵寳王樵五家之書
所取為多大抵集舊解者十之七出己意者
十之三故以鈔名所補二卷多用顧炎武說
炎武杜解補正三卷具有完帙此所采未及
什一其凡例稱庚申之秋炎武自華隂寄左
𫝊注數十則蓋是時杜解補正尚未成也鶴
齡斥林堯叟音義之陋所取僅三四條持論
極允至孔穎達正義家絃戶誦久列學官斷
無讀註而不見䟽者乃連篇采掇殊屬贅疣
至襄九年𫝊閏月當作門五日本為杜註乃
引以補杜尤為牀上牀矣他如於定公八年
𫝊謂公山不狃之意在於張公室陽虎之意
不在公室但欲假公室以制三桓為利而已
定公十二年𫝊則云公山不狃叔孫輒之徒
據費已畔說者謂叛季非叛魯其說非也彼
稔見三家不臣之迹尤而效之藉口於張公
室耳云云是一事而臧否頓殊又如莊公二
十二年𫝊引史記正義以未羊巽女為姜姓
之訓於昭九年𫝊又續引汪琬之說駁張守
節失左氏之指是一義而去取迥異皆未免
於小疵然其中如引鬭辛以駁伍員之復讐
天經地義為千古儒者所未𤼵引定公五年
文公十七年二𫝊證公壻池非晉侯之壻引
檀弓越人弔衛將軍文子事證秦人歸僖公
成風之襚引漢書王嘉𫝊証屈蕩尸之當作
戶之之類亦具有考證雖瑕瑜並陳不及顧
炎武惠棟諸家之密而會稡衆長斷以新義
於讀左𫝊者要亦不為無補焉乾隆四十六
年閏五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
讀左日鈔凡例
左傳之文先經以始事後經以終義蓋純以史事解經
者也其解之得失余春秋集說已詳辨之此書只略舉
其槩爾
左氏論人論事時有悖于聖人者啖叔佐(助)趙伯遁(匡)
劉原父(敞)葉石林(夢得)趙子常(汸)陸貞山(粲)王方麓(樵)諸
家辨之頗悉今多采用學者母耽其文之博麗而昧其
義之踳駮斯為善讀左者矣
會盟戰伐及月日人名地名之類有經文不書而傳特
詳之者此正可推求筆削之旨陳正齋(傳良)趙子常專從
不書取義最得微旨今備錄其說為解經翼輔
杜氏(預)注得孔氏(潁逹)疏而明然鄭玄賈逵服虔王肅劉
炫諸儒之說亦不可盡廢今博引而加以折衷其注疏
解經之失已辨于集說者此不重及
林堯叟注繁蕪無足取坊刻竟與杜注並行且兩注混
淆無别殊可恨今盡汰之其有當者間存一二
春秋人物高下古今諸儒論之悉矣又海虞陳氏輯左
氏兵法為一書甚備余廣搜諸說附以愚得少資學者
見聞亭林顧先生去秋自華隂寄余左傳注數十則析
疑正舛皆前人未𤼵時此書已刻逾半不及纂入間取
三傳三禮注疏閱之尚多可錄者因復綴緝與亭林所
貽彙成二卷附之簡末他日有好古君子刻左傳全注
以余書參和入之是所望也辛酉七月朔愚菴朱鶴齡
書
