讀左日鈔卷七
吳江朱鶴齡撰
十七年子罕聞之親執扑以行築者而抶其不勉者
王應麟曰左氏載子罕分謗之事檀弓亦稱之蓋賢
大夫也戰國策宋君奪民時以為臺而民非之子罕
釋相為司空民非子罕而善其君此即分謗之事司
城宋之司空也韓非乃云宋君失刑而子罕用之故
宋君見劫李斯亦云然攷左傳與宋世家並無劫君
之說則非斯所云妄矣史記鄒陽曰宋信子罕之計
而囚墨翟漢書作子冉文穎注以子冉為子罕未詳
苴絰帶杖
疏喪服云苴絰杖絞帶此傳帶不言絞當即絞帶絞
帶弓繩帶也
唯卿為大夫
王制諸侯之上大夫卿注上大夫曰卿也家語曾
子問此事孔子曰晏平仲可謂能辟害也不以已是
而較人之非孫辭以辟咎義也夫林注言諸侯之制
降天子一等故惟卿得用大夫之禮已乃大夫也視
士故不當用大夫之禮邵寳曰父母之喪無貴賤一
也齊衰饘粥自天子達今以卿大夫有異禮何居斯
蓋起于周之衰也衛幕布魯幕綃魯衛之所謂禮也
晏子不斥時失禮而曰惟卿為大夫此巽辭以辟咎
也
十八年塹防門而守之廣里
注防有門横行廣一里故經書圍趙汸曰此言齊人
守平陰之防于書圍齊何與後十二月門其三門焚
其四郭乃圍齊之事爾杜注非
不能戰莫如守險
孫武子敵近而靜者恃其險也堯梅臣曰險形者我
先居之必居其高陽以待敵若敵先居之引而去之
弗從也曹公曰地形險隘尤不可致于人
魯人莒人皆請以車千乘自其鄉入
按魯莒在齊東兵自東道入齊則腹背受敵此詭言
以疑齊人也
晉人使司馬斥山澤之險旆而疏陳之使乘車者左實
右偽以旆先輿曳柴而從之
司馬法凡陳行惟疏劉寅曰凡布陳行列欲疏疏則
便擊戰偽以衣服為人形建旆先驅又使衆人曳
柴在車後揚塵皆張吾之勢以示有餘兵法所謂疑
也魏禧曰善用兵者能使戰不戰之權在我而不
在敵是故我欲戰敵不欲戰而能使之戰者城濮之
役是也我不欲戰敵欲戰而能使之不戰者平陰之
役是也何以知平陰之不欲戰也楚子伐隋伯比請
毁軍納少師晉得秦諜必殺之絳市今晉將戰而先
洩魯莒之謀故示兵車之衆吾以知晉之不欲戰也
其不欲戰者何齊地大兵強耑務力以勝之未必可
勝況靈公叛晉伐魯好勇而輕此可以詐謀虚聲撼
也夫攻人者攻其所必救破人者必破其所恃魯莒
自東而入既脅以必救之勢而齊靈所恃者兵之衆
吾即以衆懾之于是齊師果遁晉人乘勢攻略不敢
發一矢相向向使晉急于一戰戰未必得志即勝未
必若此甚也蓋兵無定勢而謀無必行顧其敵何如
耳雖然使齊靈從夙沙衛守險之言固軍高壘以老
諸侯之卒役久食匱必懈而還師吾奮銳以邀擊之
晉其能果不敗乎嗚呼此又用謀之難也愚按平
陰之師與鞌戰憤兵不同荀偃本無戰情特因梗陽
巫言欲有事東方以免死故純用虚聲恐喝齊靈輕
率自脱歸爾
夙沙衛連大車以塞隧而殿
𫝊遜曰前衛以防門不足為險則其所謂險者必是
形勝要害之地此戰敗而奔乃連大車以塞隧豈所
謂險乎隧與防門皆在平陰之境皆非險也注應刪
皆衿(其鴆反)甲面縛
陸粲曰衿結也通作紟言皆不解甲反縳之惟露其
面
吾驟歌北風又歌南風南風不競多死聲
注歌者吹律以詠八風疏律吕十二其風有八八風
者乾風不周坎風廣莫艮風調震風明庶㢲風清明
離風景坤風涼兑風閶闔八方風别先有音曲師曠
以律吕歌之南風音微不與律聲相應故云不競服
虔以為卯酉以北律吕為北風以南為南風非杜義
也周禮疏師曠驟歌北風又歌南風服虔注北風
無射夾鐘以北南風姑洗南吕以南南風律氣不至
故聲多死吹律而言歌風者出聲曰歌律是候氣之
管氣則風也羅泌曰以聲召氣以律定歷取八方
之全聲而寓之八方之全器於以察天地之和命乖
别之妖而敵情之勝負悉未來而知之同聲相應物
之情也是故殺氣并而音尚宫武王推紂之必敗(事見)
(周禮注)南風委而死聲至師曠必楚之無功張獻翼
曰古者太師執同律以聽軍聲蓋古人出師必吹律
律和則知士卒同心猶軍中風角鳥占周禮注太師
吹律合音商則戰勝軍強角則軍擾多變宫則軍和
徵則將急數怒軍士勞羽則兵弱少威明
天道多在西北
䟽歲星右行於天一歲行一次二十八年歲在星紀
距此十一年卻而數之此年在豕韋豕韋當亥之次
也周十二月夏之十月其月又建亥故曰多在西北
十九年諸子仲子戎子
𫝊遜曰管子中婦諸子注云諸子内官之號又哀九
年傳諸子鬻姒與此同杜云諸妾姓子者解此猶可
于他處難通
殖綽工僂(力侯反)會夜縋納師
殖綽齊勇士也(見十八年)因高唐無備潛會城上夜從城
上懸繩以納齊師
二十年言不與民同欲也
趙汸曰傳序公子燮事若能諒其心者猶以不同民
欲罪之則以書國討為必有罪也凡傳序事實而斷
義非往往類此
賦棠棣之七章以卒
卒卒章自七章以至于八章也古人分章與今同
君入則掩之若能掩之則吾子也
陸粲曰嗟乎寗殖之愚也生而逐其君死欲其子掩
之喜也又用其亂命卒以墜九世之卿族非不幸矣
為喜之道奈何承父命知其不可則曷稽首而辭曰
為故君賊新君非義也主之出君一過多矣又求益
之諸侯之策不可改也將以掩之祗益彰焉夫忠而
不貳臣之職也事是君矣而外其心其何貳如之若
用主之命廢臣之職獲罪於兩君將朝夕從主主祀
無乃殄乎抑寗氏之先人實不血食而主之餒於何
有如是而其父不聽則亦斷以大義若魏顆之嫁妾
屈建之去芰者其可也矧喜之事尤有大於二子者
耶
二十一年季武子以公姑姊妻之
疏公姑姊杜云寡者二人劉炫規云是襄公之姑成
公之姊只一人而已按成二年成公之子公衡為質
及宋逃歸家語本命云男子十六而化生公衡已能
逃歸則十六七矣公衡之年如此則于時成公已三
十三四矣計至襄公二十一年成公若在年已七十
餘何得有姊堪嫁而妻之杜說不誤愚按列女傳
梁有節姑妹謂父之妹則此姑姊是父之姊也果為
成公姊必無堪嫁之理邵文莊云或魯之宗女于成
公為妹者故藏武仲云以姬氏妻之稱姊尊之也此
亦一說
以地來雖賤必書重地也
凌稚隆曰以臣叛君竊其邑而奔他國有國者所共
惡魯既不能絶之以大義又妻之以姬氏春秋大書
于策深罪魯也而左氏曰重地失經義矣
莊公為勇爵
陸粲曰爵飲酒器設此以觴勇士因名勇爵杜氏注
云爵位非也
令倍其賦
注古者家有國邑故以重賦為罰疏鄭玄說周禮賞
地三分計税王食其一二全入于臣然則諸侯之臣
受采邑者亦當三分其一而歸于公此言重倍其賦
當以三分而二入公也
見于嘗酎與執燔焉
𫝊遜曰漢紀云正月旦作酒八月成名曰酎武帝因
八月嘗酎令諸侯廟中出金助祭所謂酎金也此云
見于嘗酎與執膰焉知古有嘗酎祭之禮而漢因之
祭以特羊殷以少牢
注四時祀以羊三年盛祭以羊豕疏少牢饋食禮諸
侯大夫時祭之禮也時祭用少牢今黑肱使黜官薄
祭故時祭用特羊殷祭以少牢大夫無禘祫而云殷
三年祭者記言大夫有善于君祫及五世是也
二十二年棄父事讐吾弗忍也遂縊而死
程氏曰使子南無罪棄疾當告于其君而逃之如有
罪而君殺之不可云棄父事讐也舜殛伯鯀禹不為
之臣乎陸粲曰論者謂棄疾處臣子之不幸其死
有足矜者信乎曰否夫孝子之心見微知著子南之
不善通國患之棄疾不察耶萌芽之時從容諷諭能
致其悛改上也及聞王將見討不敢洩命重刑則亦
流涕沫血力言於父以内外怨疾危若朝露使釋位
逃遠托異國可也否則泥首銜劔自拘司敗而冀王
之見哀焉庶幾禍有豸乎其或父不見聽則以死繼
之萬一能感父衷而紆王怒若史鰌之屍諫者亦不
為徒棄其生矣既依違隱忍以陷親于大僇然後死
之死有益乎且曰弗忍事讐不知君之不可讐也始
禍其父而終懟其君自經溝瀆忠孝兩隳吾無所取
焉爾曰前此雍姬之事亦猶棄疾也君子論之則何
如曰雍姬之悖義也始由其母母之言曰人盡夫也
父一而已非也父者子之天夫者婦之天未始可以
偏重也夫有殺父之謀而婦與聞之則當諫反覆之
而不從則大義絶而父為重矣於是告於父而自殺
焉以明吾志可也雍姬如此則何至于漏言以殺夫
而恬然安之哉雖然遭變事而能權自春秋時賢卿
大夫未足語此若棄疾雍姬者又何尤焉
求亡妻者使復其所使游氏勿怨
邵寳曰子展處奪妻者善矣然殺人而輙復其所可
乎鄭而有政也施生戮死必有如叔向之為說者
愚謂子展儉而壹鄭之良臣也必深知子太叔之才
可以庇鄭故因游眅有罪廢其子良而立之蓋良立
則亡妻者乃其父之讐也嗣卿而遇父之讐必有執
兵報復之事立弟則可以義裁情而仇隟不作此安
游氏也亦所以安鄭也至于專殺不討非廢法也彼
其人力能殺游眅于邑奪妻以歸無一禦者豈淺謀
寡黨之人所能為哉急以治之則生亂于内亂生于
内則必啟隣敵之心不得已而姑復其所又使游氏
勿怨若為游氏掩其親之惡者此以安鄭也亦所以
安子太叔也蓋鄭之國小而世族怙亂不得不隱忍
屈法以安之此等作用與子産絶相類
二十三年禮為隣國闕
注諸侯絶期故以隣國責之疏杞孝公晉平公之舅
也禮為舅服緦麻三月緦服既輕其恩不過隣國故
傳言禮為隣國闕也邵寳曰諸侯禮絶期喪不曰
母有憂戚而已可以樂乎母喪不樂禮也為隣國闕
亦禮也愚謂禮為隣國闕如晉侯以我喪故未之
見也之類言禮尚有為隣國闕者而況母之憂戚乎
如此說方明
納諸曲沃
注欒盈邑也𫝊遜曰杜云欒盈邑也曲沃晉宗廟
所在豈以為其臣食邑蓋晉卿分掌公邑曲沃屬欒
氏猶絳為公邑以屬趙武耳使果欒氏邑何欒氏出
奔而邑宰胥午猶不易乎且欒氏邑本今真定府欒
城縣非曲沃也按欒盈乃晉靖侯孫欒賓之後故
得為公族大夫而所掌之邑在曲沃
我實不天子無咎焉
言事雖不集而死我實不為天所祐非子之咎也杜
氏解太紆曲
知悼子少而聽于中行氏
注悼子知罃之子荀盈也少年十七知氏中行氏同
祖故相聽從疏十三年傳云荀罃卒十四年傳云盈
生六年而武子卒是其少也知悼子荀首之孫中行
吳荀林父之曾孫首是林父之弟首為知氏林父為
中行氏是同祖也悼子為荀吳二從叔父故相聽從
計悼子年十六不得為十七沈氏云後人轉寫誤
王鮒使宣子墨縗冒絰
疏夫人為其兄弟當大功喪服大功布縗牡麻絰冒
絰者以絰冒其首也樂王鮒使宣子詐為杞夫人孝
服
奉公以如固宫
晉語范宣子以公入于襄公之宫蓋襄公有别宫牢
固謂之固宫
欒氏退攝車從之
按說文攝持引也士鞅用劔時必下車接戰今欒氏
敗走故引車以追之杜注非
申鮮虞之傅摯為右
注傅摯申鮮虞之子因傅摯而及其父申鮮虞此
與成十六年潘尫之黨同一句法
陳文子見崔武子
注文子陳完之孫須無按世家須無為完曾孫度其
年世曾孫為是
入孟門
孟門山與龍門相對一統志在平陽吉州西七十里
趙勝帥東陽之師
注東陽晉之山東魏郡廣平以北疏東陽地所包甚
廣蓋太行山以東也昭二十二年傳荀吳略東陽遂
襲鼓滅之
叔孫豹帥師救晉次于雍榆禮也
趙汸曰魯語平丘之會子服惠伯見韓宣子曰晉欒
氏之亂齊人間晉之禍伐取朝歌我先君襄公不敢
寧處使叔孫豹帥敝賦以從軍吏次于雍榆與邯鄲
勝擊齊之左掎止晏萊焉齊師退而敢還今按邯鄲
勝即趙勝晏萊即晏氂也魯師次于雍榆蓋有晉命
傳偶不能詳耳
臧紇曰飲我酒吾為子立之
臧紇以知稱乃為人任廢適立庶之事違禮拂經美
疢藥石之喻後雖痛悔何益哉
公鉏奉羯立于戶側
疏喪大禮大夫之喪主人坐于東方此立于戸側在
室之東西面南也記云坐此云立者以季孫來故立
爾
孟孫之惡我藥石也
疏治病藥分用石見本草韻會服虔云石砭石也說
文砭以石刺病東山經高氏之山多針石季世無復
佳石故以鐵代之耳
臧孫使正夫助之
注正夫隧正疏役夫是遂正所主遂正當屬司徒臧
氏為司寇而借之于臧氏者蓋當時臧氏兼掌之
臧孫如防使來告曰
穆文熙曰武仲除道東門本非為亂而甲從則疑于
為亂納龜請後本非要君而據邑則涉于要君其人
蓋持論有餘而守道不足動而見尤乃其自取知云
乎哉
下妾不得與郊弔
檀弓哀公使人弔簣尚遇諸道辟于路畫宫而受弔
焉曾子曰簣尚不如杞梁之妻知禮也
二十四年在商為豕韋氏
鄭語祝融之後八姓大彭豕韋為商伯是商之初豕
韋國君為彭姓史記索隱按系本豕韋防姓
在周為唐杜氏
注唐杜二國名殷末豕韋國于唐周成王滅唐遷之
于杜為杜伯杜伯之子隰叔奔晉四世及士會食邑
于范復為范氏杜今京兆杜縣𫝊遜曰杜注殷末
豕韋下云云此用國語韋昭注也劉炫按昭二十九
年傳云夏后賜劉累氏曰御龍昭元年傳云遷實沈
于大夏(杜預曰大夏今晉陽縣)唐人是因以服事夏商杜云唐
人若劉累等累遷魯縣(括地志汝州魯山本漢魯陽縣也古魯縣)此在大
夏是居唐者非御龍之裔矣安得云豕韋國唐也又
傳言服事夏商則非殷末矣其曰滅唐遷杜何所據
而知之炫又引賈逵說云武王封堯後為唐杜二國
非滅唐乃封杜也陸子餘因謂二國同源異派居大
夏為成王所滅者唐也初居魯縣後奔晉者杜也今
合為一謬矣愚讀前後傳文自相背戾此云在夏為
御龍在商為豕韋則御龍在豕韋之前昭二十九年
云夏后賜劉累氏為御龍以更豕韋之後則豕韋又
在御龍之前矣故杜于其下注云累遷魯縣豕韋復
國至商而滅累之後世復承其國為豕韋此明以二
傳附會強合之也昭元年傳注云累遷魯縣此在大
夏此蓋因二十九年傳云懼而遷于魯縣因之服事
夏商遂以為此在大夏正義謂此指其子孫或同族
而言強附尤甚杜所云殷末豕韋國唐成王滅唐遷
之于杜者亦以昭元年傳成王滅唐而封太叔又國
語杜伯射宣王于鄗是周有杜伯故遂以為成王滅
唐而遷之于杜也劉炫譏其無據信矣賈逵謂武王
封堯後為唐杜二國亦不知何據竊謂唐既堯後武
王所封非有大罪成王何遂滅之後近楚有唐侯或
成王遷之于江漢而以其地封叔虞耳傳謂滅唐亦
未必可信又蔡墨云遷魯縣范氏其後也而晉語訾
袥又云隰叔子違國難于晉注云隰叔杜伯子則又
與蔡墨之說異矣陸所云初居魯縣後奔晉者亦豈
其然耶
晉主夏盟為范氏
氏族考范氏堯之裔也宣王殺杜伯其子隰叔奔晉
生子輿子輿即士蔿也隰叔官士師故為士氏其子
孫食邑于隨及范故傳有隨氏范氏凡三族
象有齒以焚其身
注焚斃也疏服虔云焚讀曰僨僨僵也為生齒牙僵
仆其身
陳文子曰齊將有寇
陸粲曰崔杼之弑君也陳文子蓋嘗出奔雖左氏不
言然論語記之矣當莊公伐晉杼有不臣之言文子
實與聞之(見二十三年)至是又知齊將有寇而進無讜言
以匡君過退無石畫以折姦萌徒低回竊語焉爾比
難作則委而去之春秋士大夫自謂謀多類此國家
何頼焉彼其初捐十乘之馬終守百車之木(見二十八年)
特踽踽自好者惡足稱於君子之門哉
皆踞轉而鼓琴
注轉衣裝也𫝊遜曰轉字從車與衣裝何與疑是
軫字之訛詩小戎俴收注收軫也謂車前後兩端横
木收歛所載者踞之可以鼓琴衣裝何可踞之而鼓
琴乎且下云取胄于櫜而胄則櫜固為衣裝矣學者
毋泥成說愚按櫜弓衣也又樂記包以虎皮名曰
建櫜鄭玄曰兵甲之衣曰櫜傳說有據可從
齊人城郟
注郟王城也榖洛鬭毁王宫按榖洛二水鬭事見
國語靈王二十二年計靈王以襄二年即位往年為
二十二年時二水毁壊其城故齊人今為王城之
二十五年姜入于室
鍾惺曰棠姜之亂齊與夏姬之亡陳也事同而情異
陳以君臣宣淫而發憤于徵舒至賊其君而喪其國
齊則崔杼實以棠姜啗公欲弑之以說于晉觀此段
一入室一出戸情景杼之逆謀姜具知之且共之矣
東郭偃猶以辨姓為諫愚
若為已死而為已亡非其私暱誰敢任之
陸粲曰從晏子之道則食焉而弗與其難雖死與亡
皆其所不屑矣抑君子所謂死亡者異於是死則為
洩冶亡則為子哀斯二者嬰將何居焉乃至睹其君
之見弑則徐徐哭踊若將以是為禮者又其言曰人
有君而人弑之然則凡在官者殺無赦此言非歟州
吁弑君自立石碏既老猶告於陳以誅之陳恒弑簡
公仲尼在魯三日齊而請討之嬰也苟知此義則何
死與亡足言之有王樵曰左氏所載晏子之言多非
其實夫臣死君難無容議者間有不必死而無害于
義則以所居之時與位而權之若晏子者位非正卿
既無當國之責又無討賊之權莊公雖殞宗社猶存
以分實無必死之理然而聞難不避入哭君尸其凜
然之義猶足寒亂賊之膽故崔杼雖忌而不敢殺而
時之鄙夫因晏子不死遂從而附益其說夫人君遇
簒弑者豈皆為社稷而為之臣者孰肯甘以私昵自
處耶若是則弑君而及其大夫者非一人矣宋之殤
公閔公晉之奚齊卓子皆非為社稷死而孔父仇牧
荀息皆非三公之私昵春秋何以大書而深予之耶
且死必其私昵則肯死君難者少矣君不為社稷死
則曰誰敢任之若是則背君忘義孰不藉口以求自
免乎吾故曰此非晏子之言鄙夫附益之言也
四翣(所甲反)
檀弓周人墻置翣禮器天子八翣諸侯六翣大夫四
翣䟽方言云自關而東謂扇為翣則翣是扇之類也
男女以班
疏劉炫曰哀元年蔡人男女以辨與此同謂男女分
别示晉以恐懼服罪也
皆有賂
注皆以男女為賂按劉炫云以貨財賂之勝杜
趙汸曰傳見晉失盟主之義夫討弑君之賊而杜氏
謂齊有喪師自宜退諸侯其無討賊者矣
子美入數俘而出
注子美子産也邵寳曰子産之才大可以霸然無
圖霸之心者鄭當晉楚之衝知其力之不足也齊有
太公之賜履晉有文侯之彤弓蓋其所𫝊者舊矣故
桓文修之
以備三恪
注周得天下封夏殷二王後又封舜後謂之恪疏樂
記武王克殷未及下車封黃帝之後于薊帝堯之後
于祝帝舜之後于陳下車而封夏后氏之後于杞投
殷之後于宋郊特牲天子存二代之後猶尊賢也尊
賢不過二代鄭玄以杞宋為二王之後薊祝陳為三
恪蓋二代之後行其正朔用其禮樂王者之深也帝
在二代之前其禮轉降封其後示敬而已故曰恪此
注通二代言之與鄭義不合趙汸曰二代以王者
之後各自用其禮樂不但示敬而已故不得言恪則
三恪當從鄭氏通薊祝陳數之為是
趙文子曰其辭順犯順不祥
王樵曰子産對晉之辭皆強為文飾恐傳者附會之
過也陳侯鮀卒五父殺太子免而代其位鄭莊公奉
而立之是助簒賊也其可以為功乎征伐出于天子
而以惟罪所在各致其辟為先王之命是無王也大
國之地數圻信非侵小不至然皆欲效之可乎鄭文
公戎服輔王以授楚捷今以將事于晉是王晉也乃
云不敢廢王命不亦重誣乎左氏謂士莊伯不能詰
非不能詰也是時晉政偷矣志于和合南北以苟無
事非復昔者同外楚之心故于鄭之伐陳亦聽其所
為而已趙文子以為辭順豈其然哉
表淳鹵
注淳鹵埆薄之地表異輕其賦税或曰淳鹵地宜鹽
者可資國用故表異之
數疆潦
注疆界有流潦者計數減其租入疏賈逵以疆為疆
㯺磽确之地㯺堅也按依此當讀疆為強疆㯺見周
禮地官砂礫之田也
牧隰臯
注隰臯水厓下濕為芻牧之地疏周禮鄭注云隰臯
之地九夫為牧二牧而當一井也
成而不結
注不固結也陳傅良曰傳言齊楚固相交秦晉盟
而不結是以宋之役諸夏始判遂成南北之勢注
此傳當繼前年之末而特跳此者傳寫失之疏晉儀
注寫章表别起行頭者謂之跳出故杜以跳言之
二十六年瑗不得聞君之出敢聞其入遂行從近關出
陸粲曰伯玉始聞孫寗逐君之謀不對而去之矣至
是謀再及焉而亦如之夫服冕乘軒以事兩君比其
亡與死也皆弗與知亂則逃之安則反國人臣而若
此末之難矣雖然伯玉孔子所嚴事也吾未之敢非
意者晚雖居衛而不仕於剽若子臧叔肸之為者衛
人以為國老大事訪焉故得去就自如而弗踐其難
兹孔子之所賢耶
吾受命于先人不可以貳
愚謂思及父命亦自難已若喜者銜父命于終身伺
間而𤼵可也弑一君而立一君則犯不韙之誅矣
殺子叔及太子角
注子叔衛侯剽疏剽是穆公孫黑背之子于獻公為
從父昆弟成十年衛侯之弟黑背侵鄭傳曰衛子叔
背侵鄭是黑背字子叔即以子叔為族也元年衛侯
使公孫剽來聘傳言衛子叔來聘是舉族而稱之也
專禄以周旋戮也
程氏曰此義施之常人則可林父出君而君入畏誅
而叛豈特專禄哉
先八邑
注以路及命服為邑先八邑三十二井疏周禮小司
徒四井為邑故杜以八邑為三十二井
趙武不書尊公也
傳以趙武會公侯故貶書人以尊魯公胡氏辨其非
是見集說
國子賦轡之柔矣
注逸詩見周書按逸詩云馬之剛矣轡之柔矣馬亦
不剛轡亦不柔志氣麃麃(叶必幽反)取與不疑(叶疑尤反)見汲
冢周書
鄭七穆罕氏其後亡者也
疏鄭七穆謂子展公孫舍之罕氏也子西公孫夏駟
氏也子産公孫僑國氏也伯有良霄良氏也子大叔
游吉游氏也子石公孫段豐氏也伯石印段印氏也
穆公十一子謂子良公子去疾也子罕公子喜也子
駟公子騑也子國公子𤼵也子孔公子嘉也子游公
子偃也子豐也子印也子羽也子然也士子孔也子
然二子孔已亡子羽不為卿故止七也
左師聒而與之語過期乃縊而死
按宋平公信伊戾之譛殺其世子其愚暗殘忍不必
言矣向戌先媚夫人文致世子罪使佐過期以死又
脅夫人而受其饋何以稱賢于列國哉
多鼓鈞聲以夜軍之
孫武子夜戰多火鼓晝戰多旌旗所以變人之耳目
也吳子戰法晝以旌旗旙麾為節夜以金鼓笳笛為
節
欒范易行以誘之
注易行謂簡易兵備欲令楚貪已疏簡易行陣少其
兵備示弱以誘之也賈逵鄭衆皆讀變易之易楚語
說此事云雍子謂欒書曰楚師在中軍王族而已若
易中下楚必歆之韋昭注中下中軍之上下歆猶貪
也簡易欒范之行示之弱以誑楚是韋昭已讀簡易
之易故杜從之也陸粲曰今按國語若易中下楚必
歆之韋注鄭司農以為中軍與下軍易卒伍也中軍
之卒良故易之(時欒書將中軍范燮佐之)如此則易讀如字而簡
易之意已在其中於義為勝
四萃于其王族
注四萃四面集攻之疏楚語作三萃以攻其王族韋
昭云晉有四軍言三萃者中軍先入而上下及新軍
三集以攻之韋蓋因彼為三字故說之使通二文不
同必有一誤
則苖賁皇之為也
疏此與楚語俱述聲子之言傳言鄢陵之敗苖賁皇
為之楚語云雍子為之二文不同劉炫以為國語非
丘明所作為有此類
子木懼言諸王
陳傅良曰隨會在秦而六卿謀椒子在晉而子木懼
此晉楚所以代興也于傳聲子之辭知戰國策士之
漸
晉士起將歸時事于宰旅
注諸侯大夫入天子國稱士時事四時貢職宰旅冢
宰之下士疏劉炫曰知時事四時貢職者大行人云
春入貢秋獻功王親受之
齊烏餘以廩丘奔晉
注烏餘齊大夫廩丘今東郡廩丘縣故城是疏廩丘
地在東郡是衛之邦域烏餘齊大夫得以廩丘奔晉
者蓋齊人往前取得衛邑以賜烏餘如鄭公孫之得
州宋樂大心之有原也
二十七年且鱄實使之遂出奔晉託于木門
馮時可曰子鮮負羈絏從君于外十二年矣君既定
而自甘于木門之託其愛信也甚於愛禄誠足矜已
雖然獻公之無信奚必背喜而後知之乎以喜之不
臣也將任其弑主任其專國而亦曰以全吾信乎政
由寗氏祭則寡人非所以約也君者政之出也失政
而又何君之有一諾之輕後遂至於不可復而又必
欲復之以成其信難矣哉
公喪之如税服終身
注税即繐也喪服繐縗裳縷細而希非五服之裳本
無月數痛愍子鮮故特為此服疏凡布細而疎者謂
之繐喪服之文在大功之下小功之上是非五服之
常也既葬除之是本無月數也陸粲曰禮衰麻已
除日月已過乃聞喪而追服謂之税服此疏引服虔
說也杜以税為繐非是傅遜曰疏原杜意以為兄弟
之服當齊衰期税乃服之輕者何得云如税故以税
作繐謂是聲相近而字改易耳不知諸侯絶期無為
兄弟追服之禮今公獨服此服故曰如税于義本通
且税為追服當隨本服之輕重何云服之輕乎今改
作繐牽強甚矣汪琬曰疑税即小功不税之税又禮
雜記士襲有税衣獻公所服雖不能明必非繐衰可
知
唯卿備百邑
注此一乘之邑非四井之邑疏卿大夫之邑邑有百
乘是百乘為采邑之極
仲尼使舉是禮也以為多文辭
疏使舉謂使弟子記錄之也王應麟曰服虔云後
世謂之孔子聘辭不知何所出實享禮而謂之聘舉
舊辭而目曰孔氏亦不必然也
子木謂向戌請晉楚之從交相見也
王樵曰自鄢陵之後鄭叛吳興楚少懦矣而悼公既
殁晉亦不能服諸侯時兩國皆厭兵故向戌得迎合
其意為宋之盟雖然弭兵可也晉楚之從交相見則
中國之大勢盡失故楚人此請其關係甚大使趙武
能應之曰諸侯間于王事則相朝謂同方岳之邦也
越千里而相朝非天子誰敢當之雖先君文公及齊
桓公皆未有也二三友邦咸有封疆之守社稷之事
使廢其常守闕其時事敝于道路以為君憂亦君之
所恤也君聞諸侯之苦于兵革而欲安靖之固大惠
也終君之惠莫若晉楚之從各即其守敝邑獲繼先
君之好以事君二三大夫固將朝夕于君庭也其又
奚必于諸侯以是拒之楚必無辭而退惜乎趙武不
能乃曰晉楚齊秦匹也晉之不能于齊猶楚之不能
于秦也而楚子遂曰釋齊秦他國請相見也斯言出
而中國之大勢遂去齊桓晉文數十年攘夷匡夏之
烈盡舉而棄之趙武之為也愚按方麓此論甚善
但當時諸侯其旅見于晉久矣今不許楚楚其能終
已乎況楚氛甚惡又欲駕晉而上之乎黃池之會吳
晉爭㰱趙鞅責以介圭之命命曰吳伯不曰吳王吳
無辭以對也為趙武者當曰周室雖衰猶守府也我
先君文公躬率諸侯以朝王遂為盟主固有令典矣
楚若能貶其王號諸侯之旅見者率之以朝于京師
敢不許諾如此或可以塞子木之請乎
單斃其死
陸粲曰單斃其死此句難通據孔疏所解則其當作
以單盡也言匹夫不信猶不可立于世盡斃踣以死
也
食言者不病
注不病者單斃于死按此解亦難通不病言不能
為人病病害也
且吾因宋以守病則夫能致死
邵寳曰因宋以守謂入宋城也病楚攻而病也夫猶
言人人也夫能致死言人人能致死晉人以諸國同
心故力倍于楚也
曰弭兵以召諸侯而稱兵以害我吾庸多矣非所患也
王樵曰楚誠欲劫盟豈先使晉知之蓋形我而使我
懼則可以獲所求爾是以欲晉楚之從交相見則許
之爭長則讓之一一不較趙武叔向如嬰兒寄玩于
人之股掌乃曰弭兵以召諸侯而稱兵以害我吾庸
多矣諸侯歸晉之德只非歸其尸盟也此虚為大語
耳觀孔子相夾谷之會可以得制事待人之法趙武
信楚而以藩為軍設楚乘其無備雖左還入于宋不
亦晚乎唐渾瑊與吐蕃盟于平涼吐蕃劫盟即其事
也彼不在堅城之下乎
故不書其族言違命也
劉敞曰蔡沈失位左氏貶之今魯欲自同人之私失
位甚矣大夫出竟有可以重社稷者猶曰專之今命
出季氏而曰不可違非也按豹不書族當從公羊
一事再見之例辨見集說
小國固必有尸盟者
小國主備辦盟具謂執牛耳此叔向之權辭
書先晉晉有信也
注蓋孔子追正之趙汸曰周制會以班爵為重㰱
血則先同姓說見定四年是盟與會序次本異今屈
建所爭者㰱血之先後耳其大夫之會楚固未嘗先
晉也宋公兼享晉楚之大夫趙孟為客則當時人情
可見況宋之盟諸侯雖曰兩屬終未嘗以事晉者事
楚楚雖駕晉先㰱魯史豈遽以楚先晉晉有信也已
失之不詳杜云孔子追正之亦非傳意
崔明夜辟之大墓
辟疑當作避逃之大墓以避難也或曰開先人之冢
以藏杼尸
嫳復命于崔子御而歸之至則無歸矣乃縊
愚謂崔成崔疆發難以禍崔氏者也成疆既殺東郭
姜何以遽縊乎其時盧蒲嫳帥師攻崔氏實慶封使
之助杼也杼歸而何以亦遽縊乎蓋盧蒲嫳者慶氏
之私人也其言曰彼君之讐也天或將棄彼矣又曰
崔之薄慶之厚也嫳何知有君讐當報哉崔敗則慶
專權利故可以效力于慶者無不為名雖助杼實以
隳其家杼見家破而孤立禍必及身遂憤然自縊焉
觀崔明來奔而慶封遂當國當時情狀可識矣吾以
為此其中有天焉崔杼之惡逆已極故天生明以啟
成疆之釁而假手慶封之黨以斃之不然何杼之彊
舉國莫敢問而盧蒲嫳殪之若除狐兔也
十一月乙亥朔日有食之辰在申司歷過也再失閏矣
釋例云魯之司歷漸失其閏至此始覺有謬遂頓置
兩閏以應天正前閏建酉後閏建戌劉敞曰頓置
兩閏眩聽駭俗非人情也周密曰杜長歷置閏疎密
不齊如此年則一歲兩閏然前此二十一年二十四
年二十六年皆有閏矣何緣至此失閏之再而獨置
兩閏乎此其立法殆不可曉趙汸曰傳言司歷過也
蓋指王朝歷官猶桓十七年傳云官失之耳杜以為
魯之司歷此實承劉歆之誤劉說見漢志愚謂長
歷既可疑則經書十二月未必為誤
二十八年歲在星紀而淫于玄枵以有時菑陰不堪陽
注歲歲星也星紀在丑斗牛之次玄枵在子虛危之
次此年歲星在星紀明年當在玄枵今淫行失次時
菑無冰也陰不勝陽地氣𤼵洩疏歲星自淫行時自
温煖其温不由歲星梓慎以其年有二事故總言其
占耳
蛇乘龍龍宋鄭之星也
注蛇玄武之宿龍歲星歲星木也木為青龍失次出
虚危下為蛇所乘歲星本位在東方東方房星為宋
角亢為鄭故以龍為宋鄭之星疏歲星天之貴神福
德之星今被乘勢屈是不能祐其本國之象故知宋
鄭饑也
土虚而民耗不饑何為
注歲星淫入虚耗之次時復無冰地氣𤼵洩故曰土
虚民耗疏于時魯國無冰是魯亦地氣𤼵洩下子服
惠伯云饑寒之不恤是魯亦饑矣經不書饑饑當差
于宋鄭
邾悼公來朝時事也
趙汸曰春秋大國事天子惟聘而不朝故韓起聘周
稱歸時事于宰旅知言聘之非也小國事大國乃朝
而不聘故子産相鄭伯朝晉言會時事無異于事天
子矣左氏不能解因以時事釋邾子來朝過在不見
周禮
宋之盟君實親辱
注君謂鄭伯按宋之盟鄭伯不在君實親辱謂盟
時約言如此即所謂晉楚之從交相見者也
歲棄其次而旅于明年之次以害鳥帑周楚惡之
注歲星棄星紀之次客處在玄枵失次于北禍衝在
内南為朱鳥鳥尾曰帑鶉火鶉尾周楚之分疏子午
之位南北相衝淫于玄枵衝當鶉火南方為朱雀之
宿帑者細弱之名于人則妻子曰帑于鳥則鳥尾曰
帑子為人之後尾為鳥之後鶉火周分鶉尾楚分
使諸亡人得賊者以告而反之
注亡人辟崔氏難出奔者邵寳曰亡人莊公之黨
崔氏名之為賊者也得賊以告猶今律所謂能自捕
得
癸言王何而反之
家鉉翁曰盧蒲癸王何莊公之倖臣也殺慶舍逐慶
封而崔杼之黨盡殪莊之弑也倖臣與之俱死者十
人今為之討賊亦倖臣也卿大夫無能為君討賊復
讐而倖臣乃能之亦卿大夫之恥也
去其肉而以其洎饋
疏說文洎灌釜也周禮士師祀五帝則洎鑊水注云
洎增其沃汁也蓋添水以為肉汁遂名肉汁為洎
此盧蒲癸王何之謀欲以激公族之怒
對曰得慶氏之木百車于莊(六軌之道)文子曰可慎守也已
邵寳曰此陳氏父子為隱語以相諭也知禍將作而
以何得問其子既得得木之對則知其知所從違矣
故以慎守堅之守謂守志非守其木愚按慶封本
與崔杼同惡積木百車于逵道蓋儲之為武備也陳
無宇對以得木則是空其儲胥與後濟水而戕舟𤼵
梁意同故文子戒之以慎守慎守者恐其復為慶氏
所得也舊解都未及杜注謂喜其子不志于貨財謬
甚
姜曰夫子愎莫之止將不出我請止之
凌稚隆曰盧蒲姜與雍姬正相反姜為其夫謀則善
矣而忘其父姬為其父謀則善矣而忘其夫不若嬴
氏之于晉懷不敢言亦不敢從為善處夫與父之間
盧蒲癸自後刺子之王何以戈擊之
陸粲曰齊人此舉曰討慶封之賊也似矣顧釋慶封
弗誅而獨肔解其子則非罪之在也亦何以伸大義
乎孫琮曰慶封一酒色妄男子耳舍之愎又甚焉
然以陳鮑而畏其強以平仲而為中立向非癸為之
主何為之輔事幾不濟矣釋甲束馬飲酒觀優適逢
其會諸慶授首誅亂賊者貴有其人尤貴有其時哉
慶封汜祭
注汜祭遠散所祭不共疏公食大夫禮云祭鉶羹于
上鉶之間祭飲食于上豆之間是祭食之禮各有其
處
吳勾餘子之朱方
注勾餘吳子夷末也疏服虔云勾餘是餘祭史記索
隱曰餘祭以襄二十九年卒則二十八年賜慶封邑
者不得為夷末也勾餘夷末音字各異或别是一人
崔氏之亂喪羣公子
按襄公二十一年傳齊侯討公子牙之黨執公子買
于句瀆之丘公子鉏來奔叔孫還奔燕此又以三子
之逐歸之崔氏之亂傳文前後相乖如此
與子雅邑辭多受少與子尾邑受而稍致之
按子雅子尾所謂二惠競爽者也二子亦與討慶之
役以鑑于敗轍故辭多受少然實因晏子不受弼殿
為之倡耳晉欒黶讓羣帥莫敢不讓況重以晏子之
名德哉
武王有亂臣十人崔杼其有乎
陸粲曰儗人必於其倫武王崔杼可比同而論乎此
非叔孫穆子所宜言齊東野人之語爾君子曰北宫
氏之宰能滅齊豹以定衞國則其主用免于惡名且
受上賞崔杼而有臣也亦將輔之以誼使生為良臣
没為永舉如是一而足矣奚待十人而後葬耶
季蘭尸之敬也
注季蘭季女之服蘭草者尸之謂為祭主按召南
詩誰其尸之有齊季女是此句法所祖
讀左日鈔卷七
