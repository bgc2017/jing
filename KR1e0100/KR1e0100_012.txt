讀左日鈔卷十二
吳江朱鶴齡撰
哀公
元年里而栽
注栽設板築為圍壘周匝去蔡城一里疏築墻立板
謂之栽蓋豎木以約板也楚慮外人救蔡則已表裏
受敵故築壘周匝去蔡城一里以圍之内置兵以攻
蔡外憑壘以禦救者
夫屯晝夜九日
疏劉炫曰夫屯謂夫役屯聚晝夜不止九日而壘成
夫者别有城夫非戰士
吳王夫差敗越于夫椒
史記索隠夫椒賈逵云越地得之但未詳所在杜預
以為太湖中椒山非戰所夫椒與椒山不得為一且
夫差以報越為志悉兵伐越則當及越地何乃不離
吳境近在太湖中耶
逃奔有虞
注梁國有虞縣疏舜始國于虞在河東太陽縣禹封
舜後未必在河東梁國有虞縣其地以虞為名疑是
夏時虞國杜于地名言有者皆疑辭
器不彤鏤
注彤丹也鏤刻也國語注彤謂丹楹鏤謂刻桶
二年郢不足以辱社稷君其改圖
邵寳曰郢有命于靈公何為不立也君薨于寢而嗣
定焉禮也遊非其時也郊非其地也如其時與地郢
亦可以從之矣是故郢之辭禮也蓋有慕于季札之
風者也又曰靈公欲立郢郢曰輙在是有見于適庶
無見于昭穆也雖然父喪而無子則孫可以承重父
喪而有子則孫不可以襲尊可以承重者禮之變不
可以襲曾者禮之常
三揖在下
注三揖卿大夫士疏周禮司士孤卿特揖大夫以其
等旅揖士旁三揖鄭玄云特揖一一揖之旅揖爵同
者衆揖之三揖士有上中下
陽虎曰右河而南必至焉
注是時河北流過元城界戚在河外疏此春秋時河
道與杜氏時異土地名云戚頓丘衛縣西戚界在枯
河東是春秋時戚在河東也從晉而言河西為内東
為外故云戚在河外也是時晉軍已渡河矣師人皆
迷不知戚處陽虎憶其渡處在戚之北河既北流據
水所向則東為右故欲出河右而南行也
使太子絻(音問)
注絻者始發喪之禮疏禮不至喪所不得括髮故始
發喪服絻鄭玄注禮云免之制未聞舊說以為如冠
狀廣一寸喪服小記曰斬衰括髮以麻免以布此用
麻布為之狀如今之著幓頭矣自項中而前交于額
上郤繞紒也(汪琬曰免之為絻猶衰之為縗程泰之嘗辨袒免謂免如字如免冠之免非冠)
(名其說誤也)
以兵車之旆與駟罕兵車先陳
注旆先驅車也以先驅車益以兵車以示衆陸粲曰
杜解未明按㐮十八年晉伐齊使乘車者左實右偽
以旆先此傳文亦此意蓋設旆於車盛為軍容與駟
罕兵軍在前者相對結陳駟罕自後至見之必懼其
衆也
克敵者上大夫受縣下大夫受郡
注周書作雒篇千里百縣縣有四郡疏昭五年傳晉
有四十縣遺守四千乘是縣别有百乘與作雒之言
合也上大夫受縣縣則為百乘之家言得進為卿也
縣有四郡則郡方五十里下大夫得此五十里之采
邑
士田十萬
疏王制云方一里者為田九百畝士田十萬為方百
里有餘
志父無罪
注志父趙簡子之一名也疏服虔云趙鞅入晉陽以
叛後得歸改名志父春秋仍舊猶書趙鞅
桐棺三寸不設屬(音燭)辟(步歷反)
疏棺用難朽之木桐木易壊故以為罰夫子制于中
都棺四寸三寸亦罰也屬次大棺也辟親身棺也王
棺四重被水牛及兕之革為一重辟為二重屬為三
重大棺為四重君再重屬與辟為一重大棺為二重
大夫一重無辟惟屬與大棺為一重今云不設辟者
僣君制耳非正禮也
素車樸馬
疏樸馬謂髦不翦落按樸者對文而言翦鬛則為
文馬矣
無入于兆
注兆葬域疏周禮冡人云凡兵死者不入兆域鄭玄
云戰敗無勇投諸營外以罰之
登鐵上
括地志鐵丘在衛南縣東南十五里
孟喜曰可矣
注喜太子前怯今更勇傅遜曰非喜太子也下𫝊
傁曰雖克鄭猶有知在於太子勇不相接蓋鄭敗則
范中行失援糧竭必將亡而𫝊傁應之以猶有知在
也
駕而乘材兩靷皆絶
按靷引軸也以皮約馬胸而引車軸也欲明其靷之
將絶故不以乘人而以乘材材小木也既而果絶則
前之將絶騐矣
三年濟濡帷幕鬱攸從之
注鬱攸火氣也濡帷幕于水中出以濟用從火氣
所向而為之備二句皆倒字法
南氏生男正常載以如朝
邵寳曰正常之告南孺子男可謂不負桓子矣于時
康子即位矣告不亦晚乎娠有期日始卒而告請需
焉固愈于既葬而徒告也雖然康子之立固必有君
命矣君將奈何因其請退而辭之可也俾遂攝焉而
約反嗣于他日亦可也
則或殺之矣
即康子為之也朱子所云康子奪適謂此
四年諸大夫恐其又遷也承
注承音懲蓋楚言疏懲創往年州来之遷恐更復遷
徙承懲音相近聲轉而字異耳
單浮餘圍蠻氏
史記正義括地志故蠻城謂之蠻中在汝州梁縣界
左傳單浮餘圍蠻氏杜預云城在河南新城東南伊
洛之戎陸渾蠻氏城也俗以為麻麻蠻聲相近耳按
新城今陸渾縣是也
以臨上雒
按上雒在今商州形勢所在斯時為晉地下云將通
于少習以聽命注云少習商縣武關也即沛公入秦
之道
使謂隂地之命大夫士蔑
注命大夫别縣監尹疏隂地者河南山北東西横長
其間非一邑也若是典邑大夫則當以邑冠之今言
隂地之命大夫則是特命大夫使總監隂地故為别
縣監尹也以其去國遥遠别為置監
以畀楚師于三戸
注今丹水縣北三戸亭按史記楚雖三戶亡秦必
楚即此地時楚人圖北方勢甚張謀甚狡而晉何
其懦也斯時有范中行之難故不能與抗然諸蠻無
罪誘而致之執而畀之晉世主夏盟而今乃京師楚
乎
弦施逆之遂墮臨
疏趙稷初奔臨本欲據臨距國今弦施逆稷欲納之
他邑以臨險固故毁之按林注謂墮臨邑以處趙
稷誤也下文弦施會鮮虞納荀寅于栢人則稷亦從
之矣
五年王生授我矣遂死于栢人
王生之舉張柳朔與祁奚之舉解狐絶相類柳朔卒
死范氏以報王生尤為千古義俠怨自若焉不以蔽
賢無私德焉不以負舉兩人惟一心事主故磊落如
是後世人臣恩怨明而國事僨矣
趙鞅伐衛范氏之故也遂圍中牟
按孔子世家云孔子去衛佛肸為中牟宰趙簡子攻
范中行伐中牟佛肸畔使人召孔子蓋佛肸本晉邑
宰而助范中行者魯亦援范中行佛肸所以来召孔
子也夫佛肸與公山不狃(論語作弗擾)之事蓋不同矣不
狃猶名張公室佛肸則黨范中行為逆者也(二氏伐晉侯敗)
(而出奔)不狃在吳猶不忘宗國佛肸則與范中行俱滅
亡而不悔者也其時趙鞅已歸晉奉君命而討不臣
二氏豈有復存之理夫子乃欲往其召哉所云欲往
者猶云居夷浮海無所復之而云然耳
六年國人追之國夏奔莒遂及高張晏圉弦施来奔
愚謂國人之追國高以陳氏厚施于民之故且國夏
高張阿景公意而立荼已大拂國人之情矣能無助
陳氏乎陳乞之以詐去國高為欲廢孺子荼也其
欲廢孺子荼為欲立陽生也孺子荼之立景公不託
陳乞而託國高固乞之所甚惡也
再敗楚師
注前敗栢舉今若退還亦是敗按劉炫云再敗謂
今戰更敗觀下云棄盟逃讎方說退意劉解是
子閭退曰君王舍其子而讓羣臣羣臣敢忘君乎與子
西子期謀潛師閉塗逆越女之子章立之而後還
馮時可曰楚昭時救陳在城父三軍從焉鄀都一空
國耳越女之子章傫然一賤者也冡嗣未定羣公子
旁睨章保不為魯之公子班齊之孺子荼耶是故讓
子西讓子期又譲子閭者凡以安章也楚子知子閭
之賢足以安章也故讓之獨數不然均庶兄也何至
於子閭而五讓歟子閭許而後可定立章之謀矣潛
師閉塗立子章於軍中而敵人不知楚國按堵其辭
也非矯也其許也非貪也吾以為昭王之明過於宋
宣而子閭之順過於宋穆遠矣
楚子使問諸周太史
王應麟曰春秋書災異不書祥瑞所以訓寅畏防怠
忽也隕石六鷁宋㐮以問周内史衆鳥夾日楚昭以
問周太史可見災異古史官之職後世委之星歷卜
祝之司而修省之意微矣
江漢睢漳
水經睢水經襄陽至南郡枝江縣入江漳水經襄陽
至南郡當陽縣入江
僖子不對而泣
悼公意欲僖子殺荼僖子不忍故泣甚哉陳氏之
得民也國人知之而不言所以敢召陽生自魯入齊
自陳入宫詐脅鮑子斥逐君夫人無一人與為難者不
對而泣似亦良心然安知非詐也舉齊國而詐之何
有于一朱毛哉
七年制禮上物不過十二
疏周禮掌客云王合諸侯而饗禮則具十有二牢大
行人云上公九牢侯伯七牢子男五牢陸粲曰上
物亦通言之如冕十二旒玉路繁纓十二就之類牢
亦在其中
太伯端委以治周禮仲雍嗣之斷髮文身臝(力果反)以為
飾
疏史記太伯仲雍二人奔荆蠻文身斷髮此云太伯
端委仲雍斷髮者太伯初往未為彼君故服其本服
自治周禮及仲雍民歸既多既為彼君宜從彼俗曲
禮云君子行禮不求變俗是也漢書地理志越人
文身斷髮以辟蛟龍之害應邵曰常在水中故斷其
髮文其身以象龍子故不見傷害黃震曰蘇黃門
謂子貢言泰伯端委以治吳則未嘗有斷髮文身之
事至仲雍而後斷髮文身太泥左傳夫斷髮文身者
泰伯仲雍始入吳之事隨其俗也端委而治者吳人
尊信之後泰伯君吳之事也泰伯果端委于其先矣
仲雍繼之為君而乃斷髮文身豈人情耶王樵曰
斥吳先君之事此非所宜言傳者傅會之耳
八年師待之
此宋師也宋之殿兵不行故師待之入國林注以曹
師言誤
問于叔孫輙
定十二年叔孫輙襲魯兵敗奔齊後又自齊奔吳
若使子率子必辭王將使我
疏率謂在軍前引導率領先行非謂軍前之將帥也
故不狃云子辭王將使我以其知魯道者惟此二人
故也禇師圃脱衛侯中牟之阨公山不狃拒叔孫
伐魯之謀皆志不忘宗國君子有取焉其云君子違
不適讎國又云君子不以所惡廢鄉並長者之言
拘者道之以伐武城克之王犯常為之宰澹臺子羽之
父好焉國人懼
疏克之非實克也蓋鄫人道吳人之言謂必可克之
以吳人王犯常宰武城與澹臺子羽之父相善也國
人懼者武城人懼子羽父為吳内應也愚按劉炫
謂其時已克武城國人懼懼其害魯非武城也陸子
餘取此說蓋武城在今費縣西北為吳魯孔道吳克
武城將駐兵深入况王犯與子羽父二人相得恐其
堅心事吳故國人皆為之懼也
卒三百人有若與焉
羅景綸曰吳師壓魯魯亡無日有若視父母之邦阽
危如此慨然與宵攻之列即因是而死豈不賢於子
路之死乎葉水心以刧寨病之過矣
以王子姑曹當之而後止
魯雖為城下之盟吳人行成全是微虎懼之一夕三
遷之力及景伯負載書出盟諸大夫因求吳王子交
質以當景伯吳王不欲遂兩止也
吳人盟而還
注不書盟恥吳夷趙匡曰吳之伐魯為邾故也若
實為城下盟則魯懼甚矣何得不便歸邾子而待齊
重請師乃歸之乎經不書盟信經可也
九年故圍宋雍丘
按雍丘本杞所封此曰宋雍丘蓋杞遷而宋得之
遇水適火
疏服虔曰兆南行適火卜法横者為土立者為木邪
向經者為金背經者為火因兆而細曲者為水
盈水名也
注趙鞅姓盈水盈坎乃行按史記秦伯翳之後嬴
姓也趙氏之先與秦同祖嬴盈字同音然此解本牽
強難通而下又取水盈坎為義與鞅姓何涉
十年齊人弑悼公赴於師
傳不言弑者為誰按齊世家云鮑子(田世家作鮑牧)與悼公
有郤四年吳魯来伐鮑子弑公赴於吳然經文齊侯
書卒恐無被弑之事辨詳集說
於是乎取犂及轅
注犂一名隰濟南有隰隂縣疏犂即犂丘也二十三
年傳齊晉戰于犂丘知伯親禽顔庚庚即涿聚也二
十七年陳成子召顔涿聚之子晉曰隰之役而父死
焉是犂一名隰
我請退以為子名務德而安民乃還
愚謂季子身雖不入吳國心未嘗一日忘吳也是時
夫差方結怨于齊安可復搆兵于楚以務德為名遇
子期而去之誠不欲殘民取勝以厚夫差之毒而速
其亡也劉氏曰左氏云延州来季子推驗其年季
子近百歲矣似異時事傳附著其說耳
十一年一室敵車優矣
言以一都邑之室而敵一兵車自有餘力非謂以魯
一室敵齊一車也
小人慮材而言量力而共者也
冉求之意謂武叔未堪戰我故不答戰事蓋以激之
故武叔云是謂我不成丈夫也杜云非已才力所及
故不能言失其旨矣
有子曰就用命焉
就即陳力就列之就言須雖弱使之就于行伍必用
命焉就字微讀冉有樊遲皆忠于魯史記載夫子
之言曰夫魯父母之國也國危如此二三子何為不
出此夫子之訓也
師及齊師戰于郊公為與嬖僮汪錡乘皆死
陸粲曰公為乃昭公之子謀逐季孫以成乾侯之禍
至是乃死或曰彼蓋悼前事之失而以晚蓋者也夫
然曷若盡節于昭公歟使其從公而出也能彊勉與
子家子同心而無與羣小相比公存則蒙死圖入如
甯俞之于衛侯公沒則泣血求援如申包胥之於楚
國不濟則刎頸絶脰以謝君父可也今靦然讎人共
國已再易世雖隕于原野而非其死所曷足貴乎
命其徒歌虞殯
注虞殯送葬歌曲示必死疏禮啓殯而葬下棺反日
中而虞蓋唘殯將虞之歌謂之虞殯今之挽歌是也
(困學紀聞左𫝊有虞殯莊子有紼謳挽歌非始於田横之客)
人尋約吳髮短
注約繩也八尺為尋吳髮短欲以繩貫首凌稚隆
曰令人具繩為俘獲用以吳俗斷髮不可縛欲以繩
貫其首取之公孫夏諸人誓死則志决何反被禽
其氣怯也公孫揮獨志在獲人卒不為人所獲而免
于死其氣壯也故知戰以氣為主
王及列士皆有賂
孫武子卑而驕之劉寅曰卑辭厚賂使彼志驕則怠
而不為備故可襲而破之如越子率衆朝吳列士皆
有賂子胥以為豢吳冒頓以千里馬閼氏與東胡東
胡志驕不為備卒滅之是也
屬其子於鮑氏為王孫氏
注私使人至齊屬其子改姓為王孫傅遜曰按史
記吳越春秋皆云吳王使子胥于齊子胥屬其子于
齊鮑氏而還報吳今考傳文此云使于齊下云反役
明是子胥身自使齊若子胥使人當云使使于齊而
無反役之文矣
衛人立遺使室孔姞
注遺疾之弟孔姞孔文子之女疾之妻按孔文子
始令太叔疾出其妻而以己女妻之繼又惡其淫乃
奪己女而妻太叔之弟二事皆不列人類夫子以他
善而稱其文其取人之恕哉季彭山云或傳文有誣
辭
胡簋之事
注夏曰胡周曰簋疏明堂位有虞之兩敦夏后氏之
四璉殷之六瑚周之八簋如記文則夏器名璉殷器
名瑚而包咸鄭玄等注論語賈服等注此傳並云夏
曰瑚杜亦同之
將止魯人以幣召之乃歸
金履祥曰按世家稱孔子自楚反衛在哀公六年其
後自衛反魯首尾又六年何久于衛如此及考之陳
世家則楚昭卒之年孔子在陳非反衛也考之衛世
家則齊弑悼公之年孔子始自陳至衛明年反魯則
非久于衛也然猶至衛何也孔子在陳思魯狂士曰
盍歸乎来則自陳至衛蓋過衛耳意則主于歸魯也
以夫子門人如子夏子貢子羔之徒亦多衛人而魯
為父母之邦其出也既以司寇去國則其反也不可
以無故而復國故明年召之即歸也
十二年用田賦
按作丘甲者一丘而出一甲一甸出四甲也用田賦
者丘出牛馬之賦又藉井而取之不待丘也杜氏皆
不可從辨詳集說
季氏不絻放絰而拜
注孔子始老故與弔也孔子以小君禮弔季孫不服
喪故去絰從主節制疏大夫之喪服弁絰弁絰者如
爵弁而加環絰曲禮云凡非弔喪非見國君無不答
拜者此何以言放絰而拜蓋喪賓不答拜謂喪主既
拜賓賓不答拜耳其初見主人或弔者先拜傅遜
曰曲禮言賓主弔喪之常弔君母自不同意孔子于
時必已弔之于朝矣弔而後適季氏非適季氏弔也
拜乃賓主相見交拜之禮見季氏不絻則亦放絰而
拜以為稱耳弔喪不答拜于此何與然杜注所云亦
有誤孔子仕于定公十年距此已遠何云始老又以
去絰為從主節制此豈弔季氏而乃云從主哉愚
按孟子之卒實吳女也故娶不告宗廟沒不赴諸侯
葬亦不稱小君觀季氏不服喪冠則當時不以夫人
禮待之可知矣孔子去絰而拜固不欲矯季孫之失
亦所以掩昭公之非禮也
公及衛侯宋皇瑗盟
注盟不書畏吳竊盟愚按自哀二年盟句繹以後
凡内外盟經皆不書以匱盟要盟不足書且不忍書
也若云畏吳而竊與衛宋盟故不書恐不可信盟㰱
大事也誰能掩之且吳人主會寧不慮為吳所覺而
三國敢竊自為盟耶
今火猶西流司歷過也
注猶西流言未盡沒知是九月歷官失一閏疏月令
季夏之月火昏中詩傳流下也火星七月昏而見于
西南漸下流也周禮季冬納火是九月之昏火始入
十月之昏則伏火猶西流言未盡沒是夏九月也
十三年越子伐吳為二隧
注隧道也愚按吳語勾踐命范蠡舌(吳越春秋作洩)庸卒
師㳂海泝淮以絶吳路敗王子友於姑熊夷(韋昭曰姑熊夷)
(吳郊也)勾踐乃率中軍泝江以襲吳入其郛焚其姑蘇
臺徙其大舟蓋越兵入吳一截淮一泝江所謂二隧
也戰國策吕氏春秋淮南子皆作千隧干隧地無考
疑二隧之訛
吳晉爭先
疏國語說此事云吳公先㰱晉侯亞之今經書公會
晉侯及吳子傳稱公會單平公晉定公吳夫差吳俱
在下晉實先矣國語之文多與傳異傅玄云國語非
丘明所作二文不同者必語虚而𫝊實趙鵬飛曰
是時吳強晉弱然吳方在會而越入吳之報忽至吳
子倉荒刎報者七人則内惕而不敢固爭恐左氏先
晉是愚按此時晉實不兢吳公先㰱晉侯亞之當以
外傳為實辨見集說
伯帥侯牧以見于王
注伯王官伯侯牧方伯疏曲禮五官之長曰伯是職
方也九州之長入天子之國曰牧于外曰侯職方者
二伯各主一方州長者州牧各主一州周禮所謂八
命作牧九命作伯也按康王之誥云太保率西方
諸侯入應門左畢公率東方諸侯入應門右此即伯
率侯牧以見王之禮
魯將以十月上辛有事于上帝先王季辛而畢
魯有祈榖之郊而無冬至之郊上辛盡下辛乃前一
月卜郊之禮然春秋所書郊無定月景伯云云特權
辭以紿吳耳不可以典制求之
呼曰庚癸乎則諾
庚金屬秋榖以秋熟故以庚主榖諾者諾其請而與
之
十四年叔孫氏之車子鉏商獲麟
家語作叔孫氏之車士曰子鉏商王肅云車士將車
者子姓鉏商名括地志獲麟堆在鄆州鉅野縣東
十二里都城記云鉅野故城東十里澤中有土臺廣
輪四十五步俗云獲麟堆去魯城可三百餘里
及即位使為政
愚謂陳氏之謀齊日耽耽然在其側簡公之寵闞止
適予之以隙耳闞止輕率寡謀復寵陳豹而欲盡去
陳氏卒之殺其身以及其君方信平仲之外善陳桓
子而内則以禮告景公不為無見
子我夕
注夕視事傅遜曰昭十二年傳右尹子革夕注云
莫見柳文朝日說引此傳文亦以為莫見按此與
子革不同下云陳逆殺人逢之遂執以入可見為視
事也
子我盟諸陳于陳宗
陳宗陳氏之宗廟也與下盟辭有如陳宗同有謂陳
氏宗主即陳成子者非是
子行舍於公宫
愚謂陳逆初逃陳氏後何以忽在公宫哉陳豹之事
闞止陳逆之隠公官皆成子之謀也自古奸臣竊國
必密置私人為内間然後其計得成闞止寵豹正墮
成子術中逆復在宫則成子出入皆無所忌簡公動
息無不知而可以弄之於股掌之上矣
成子兄弟四乘如公
注成子之兄弟昭子莊簡子齒宣子夷穆子安廩丘
子意茲芒子盈惠子得凡八人二人共一乘史記
索隠按世本昭子是桓子之子成子之叔父又不名
莊杜注強相證合言四乘有八人耳又按田完世家
云田常兄弟四人如公宫即此事今此惟稱四乘不
言人數知是謂兄弟四人乘車而入非二人共乘也
然其兄弟不見者蓋時或不在不同入公宫不可強
云兄弟八人增叔父為兄弟之數服虔杜預皆失之
聞公猶怒將出曰何所無君
陸粲曰陳恒之力於弑逆若撥䵄矣聞公怒而將出
豈其情哉姑以是觀國人之心激私黨之怒而已意
如之被伐也請以五乘亡彌牟之拒輙也欲自北門
出姦人飾詐大抵然耳愚謂成子欲出亡所以激
陳逆之怒也成子亡逆必為闞止所屠自不得不刦
而止之
陳恒執公於舒州
史記舒作徐索隠曰徐音舒齊邑薛縣是也正義曰
齊之西北界上地名在渤海郡東平縣
逢澤有介麋焉
注地理志言逢澤在滎陽開封縣東北遠疑非介大
也疏臣瓉案汲郡古文梁惠王廢逢忌之藪以賜民
今浚儀縣有逢忌陂是也開封縣逢澤去宋都睢陽
四百餘里非輕行可到故杜以遠疑非也
司馬請瑞焉
注瑞符節以發兵疏周禮典瑞云牙璋以起軍旅若
今以銅虎符發兵
司馬牛致其邑而適吳吳人惡之而反卒於魯郭門之
外阬氏葬諸丘輿
傳詳司馬牛卒葬所在愍賢者之失所也使宋景念
向戌之賢不絶其把召牛而復之不亦稱乎而卒使
之死於亡也悲夫
十五年廢日其積一日遷次
廢日二句難解或曰廢與費音同積去聲言日費吳
國之供給委積故一日即遷一次急於致君命也
有朝聘而終以尸將事之禮
邵寳曰禮賓終有于入竟者有于未將命者於入竟
者主人為之殯介攝其命於未將命者以尸將事
太子焉用孔悝雖殺之必或繼之
蘇轍曰季路志厲而識闇事衛出公雖父子爭國而
不知其危也方其攻莊公于臺上使幸而莊公舍孔
悝季路與悝偕出猶可言也莊公方質孔悝以取衛
其不釋悝明矣孔悝不出遂攻而勝之則為臣弑君
季路雖存將安所容身乎嗚呼學于孔子其慮害曾
不若召獲悲夫
十六年夏四月己丑孔丘卒
注魯哀二十二年生至今七十三也四月十八日乙
丑無己丑日月必有誤疏公羊傳於㐮二十一年下
云十有一月庚子孔子生榖梁傳於二十一年冬十
月下云庚子孔子生賈逵服虔皆定為㐮二十一年
生也孔子世家云魯㐮公二十二年而孔子生年七
十三哀公十六年夏四月己丑卒杜元凱從史記
愚案公羊以襄公二十一年十一月庚子孔子生榖
梁年與日同獨冬十月少異世家謂二十二年生者
蓋誤以周正十一月屬之明年耳洪興祖主榖梁而
謂周家改月十月二十一日庚子即夏八月二十一
日也宋景濓辨之曰公榖傳經之家講師相授其言
必有據依且又先於司馬遷者也自當從之但考春
秋長歷㐮公二十一年己酉歲十一月無庚子庚子
在十月之二十一日則月當以榖梁為正矣孔子卒
之年月日具詳左氏然哀公十六年乃壬戌歲也是
歲四月戊申朔有乙丑而無己丑己丑是五月十二
日已與乙文相近故誤耳乙丑則四月十八日以夏
正言之實二月十八日也自壬戌歲上遡己酉孔子
得年七十四謂七十三者非也
無自律
嘆已無所取法
使貳車反祏於西圃
注祏藏主石函疏禮大夫之祭無主悝有主者當時
僣為之
不洩人言以求媚者去之
何以知其不洩人言於承劍不動知之蓋不怵人者
亦不必媚人也
子西以袂掩面死
子西之死在孔子沒後或人及其生存時舉以為問
蓋震矜其定楚之功也然子西忠而實闇卒召白勝
之亂蒙面以死是尚不得與葉公並稱况子産管仲
乎
十七年良夫乘衷甸兩牡紫衣狐裘至袒裘不釋劍而
食
疏甸即乘也四丘為甸出車一乘故以甸為名衛侯
本許良夫服冕乘軒則衛侯既入良夫為大夫矣兵
車一轅兩馬夾之其外更有二驂是為四馬今止乘
兩牡謂之衷甸者衷中也四馬為上乘兩馬為中乘
大事駕四小事駕二為等差也紫衣為君服禮無
明文玉藻玄冠紫緌自魯桓公始也管子齊桓公好
服紫衣齊人尚之五素而易一紫蓋當時人主好服
紫衣君既服之臣不得僣玉藻君衣狐白裘錦衣
以裼之是裘上有裼衣裼衣之上乃有朝祭正服裘
上有兩衣也襲則二衣皆重之裼則袒正服露裼衣
玉藻云裘之裼也見美也君在則裼盡飾也服之襲
也克美也然則在君之所於法惟有露裼衣無露裘
之時今良夫以食熱故偏袒其裘則并裘亦袒是不
敬也劍不得近至尊故近君則解劍
吳師分以禦之
劉寅曰越為左右句卒吳分兵禦之越遂潛涉破吳
夫形人而我不形則我專而敵分我專敵分則我衆
敵寡能以衆擊寡則我之所與戰者約矣我之戰地
不可知不可知則敵所備者多敵備多則我所與戰
者愈約矣李靖曰越伐吳以左右二軍鳴鼓而進
越分兵潛涉襲敗吳師此變客為主之驗也姬澹遠
来伐石勒勒遣孔萇逆擊之萇退澹来追勒以伏兵
夾擊大敗之此變勞為佚之驗也古人如此取勝者
多
太子又使㭬之
注㭬訢父欲速得其處愚案㭬疑當作諑即謠諑
之諑蒯聵之居戚也其子輙拒之於衛其入衛也太
子疾又愬之於晉春秋子禍之烈未有若蒯聵者也
豈非戲陽速之事已實有以誨之哉傅遜曰觀蒯
聵輙疾之事人道幾絶矣夫子何以有正名之說余
謂蒯聵欲殺南子出於羞忿與簒弑者稍殊且靈公
未有廢之之命也何不可以君國設已廢則輙豈獨
得立乎若夫子為政當使輙以國譲父而身為太子
蒯聵雖不仁得國於輙必不廢之而立疾其事甚易
而子路以為迂何也
緜緜生之瓜(古叶乎攻切音姑)余為渾良夫呌天無辜
良夫誠小人太子疾自以私怨殺之未當其罪故死
而猶能見夢於莊公也
如魚竀(頳同)尾衡(華肓反)流而方(蒲郎反)羊裔焉大國滅之將
亡闔門塞竇乃自後踰
注竀赤也横流方羊不能自安裔水邊言衛侯將若
此魚疏鄭衆以緜言如頳尾之魚方羊遊戲於横流
之中喻蒯聵滛縱也劉炫云方羊與下句將亡自相
為韻裔焉二字宜向下讀言邊遠之大國將来滅之
愚按方羊古與彷徉通楚辭聊彷徉以逍遥劉以
裔焉大國為句稍強然較之連上彷徉者差成文也
韻會云竇集韻或作窬說文引圭竇亦作圭窬上羊
亡為韻此窬踰為韻正繇辭之體孔氏阿杜而非劉
失之矣
武伯曰然則彘也
按執牛耳即㐮二十七年叔向所云尸盟也國君在
則當以人臣執之吳姑曹衛石魋皆然故武伯自以
為當執杜云執者無常恐非
叔青如京師敬王崩故也
疏案左氏敬王崩在此年世族譜云敬王四十二年
崩敬王子元王十年春秋之傳終矣則敬王崩當在
哀十七年史記周本紀及十二諸侯年表敬王四十
二年崩子元王仁立則敬王是魯哀十八年崩也六
國年表起自元王及本紀皆云元王八年崩子定王
介立定王元年是魯哀公之二十七年與杜預世族
譜為異又世本云魯哀公二十年是定王介崩子元
王赤立衆說不同未詳其正也
二十一年魯人之臯數年不覺使我高蹈(臯覺皆讀去聲與蹈叶)
注臯緩也疏士喪禮始死復魂云臯其復鄭玄云臯
長聲也緩聲而長引之是臯為緩也
唯其儒書以為二國憂(憂叶衣虚切音於易林出入休居安居無憂)
注二國齊邾也傅遜曰二國以齊魯賓主言之邾
國小從齊其事輕矣魯為齊責顧不憂耶王應麟
曰儒書為二國憂春秋之季已輕儒矣至戰國而淳
于髠有賢者無益之譏秦昭王有儒無益之問末流
極於李斯
二十二年孤老矣焉能事君乃縊越人以歸
史記作自剄死以歸以其尸歸也越絶書越王棲夫
差於秦餘杭山卒因葬焉吳志云夫差冢在陽山陽
山一名秦餘杭山與傳不合愚案傳哀二十年越
圍吳二十二年滅吳蓋首尾三年也國語曰居軍三
年吳師自潰越世家亦曰留圍之三年與左傳合吳
越春秋繫其事於二十一年以為圍守一年而滅吳
誤也
二十三年使肥與有職競焉
按說文競訓彊職競謂強力於職事也亦倒字法杜
云競遽也不然
其可以稱旌繁(步干反)乎
注稱舉也繁馬飾繁纓也劉用熙曰稱讀稱副之
稱謙言不腆之馬不知能稱旌繁之飾否
二十四年是躗言也
林注躗過也過謬之言陸粲曰躗是踶蹋之義此當
作㦣說文字林皆云㦣□言不慧也
使因太宰嚭而納賂焉
按史記越王滅吳誅太宰嚭以為不忠而歸此云因
太宰嚭則嚭又用於越也未知孰是
二十五年君將㱿之
注㱿嘔吐也按說文作嗀音壑傅云韻書無此字
蓋嗀之誤也宜改正
公戟其手
注抵徙手屈肘如戟形傅遜曰以手抵徙既非戟
形矣曰屈肘又非手矣且屈其肘安能如戟乎考字
書單枝曰戈雙枝曰戟雙枝與中幹列而為三此必
屈二指而以其三指為戟形耳
乃載寳以歸
拳彌以衛盗恐輙而載其寳以歸衛言輙之愚為其
臣所弄如此
二十六年申開守陴而納公
注申重也開重門而嚴設守備按杜注解申開二
字似僻疏云衛人申開守陴得之蓋申開嚴設守備
聲言納輙輙知衆情不附故不敢入也
公怒殺期之甥之為太子者
愚謂蒯聵與輙皆出而復反反而復出均之不令終
者也然瞶欲弑母其後太子疾㭬之於晉以召晉兵
身死戎州而疾亦不免焉輙據國拒父其後夫人之
弟期謀亂卒以逐輙輙惡期以及其甥而己之子亦
不免焉父子效尤為天下笑積惡貽殃信夫
二十七年盟於平陽
注西平陽疏宣八年城平陽彼注云今太山有平陽
縣故此云西平陽也高平南有平陽縣
季康子卒公弔焉降禮
注禮不備也陸粲曰降禮猶言降於喪食公過自
貶也公弔季氏敢不備禮乎
讀左日鈔卷十二
