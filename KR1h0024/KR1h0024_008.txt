欽定四庫全書
論語集編卷三宋真德秀撰
公冶長第五(此篇皆論古今人物賢否得失蓋格物窮理之一端也凡二十七章
胡氏以為疑多子貢之徒所記云)
子謂公冶長可妻也雖在縲絏之中非其罪也以其子
妻之(妻去聲下同縲力追反絏息列反○公冶長孔子弟子妻為之妻也縲黑索也絏攣也古者獄中以
黑索拘攣罪人長之為人無所攷而夫子稱其可妻其必有以取之矣又言其人雖嘗陷於縲絏之中而非其
罪則固無言於可妻也夫有罪無罪在我而已豈以自外至者為榮辱哉○南軒曰公冶長雖在縲絏而非其
罪則其人能謹於行可知其所遇特無妄之災耳)子謂南容邦有道不廢邦無
道免於刑戮以其兄之子妻之(南容孔子弟子居南宮名縚又名括字子容諡
敬叔孟懿子之兄也不廢言必見用也以其謹於言行故能見用於治朝免禍於亂世也事又見第十一篤○
或曰公冶長之賢不及南容故聖人以其子妻長而以兄子妻容蓋厚於兄而薄於已也程子曰此以已之私
心窺聖人也凡人避嫌者皆内不足也聖人自至公何避嫌之有況嫁女必量其才而求配尤不當有所避也
若孔子之事則其年之長幼時之先後皆不可知唯以為避嫌則大不可避嫌之事賢者且不為況聖人乎)
○子謂子賤君子哉若人魯無君子者斯焉取斯(焉於虔反
子賤孔子弟子姓宓名不齊上斯斯此人下斯斯此德子賤蓋能尊賢取友以成其德者故夫子旣歎其賢
而又言若魯無君子則此人何所取以成此德乎因以見魯之多賢也○蘇氏曰稱人之善必本其父兄師友
厚之至也○或問云云曰胡氏吳氏亦有可取者胡氏曰家語云子賤少孔子四十九歲有才知仁愛為單父
宰民不忍欺以年計之孔子卒子賤方年二十餘歲意其進師夫子退從諸弟子遊日切磋以成其德者故夫
子歎之如此吳氏曰說苑云子賤為單父宰所兄事者五人所友者十一人皆教子賤以治人之術○案史記
子賤為單父反命孔子曰此國有賢不齊者五人教不齊所以治者孔子曰惜哉不齊所治者小所治者大則
庶幾矣)○子貢問曰賜也何如子曰女器也曰何器也曰
瑚璉也(女音汝瑚音胡璉力展反○器者有用之成材夏曰瑚商曰璉周曰簠簋皆宗廟盛黍稷之器
而飾以玉器之貴重而華美者也子貢見孔子以君子許子賤故以已為問而孔子告之以此然則子貢雖未
至於不器其亦器之貴者歟○南軒曰子貢之問蓋欲因師言以省已之所未至也而夫子告之抑掦高下所
以長善而救其失者備矣謂之器則固適於用然未若不器之用也謂之瑚璉則以其美質可以薦之宗廟也
然瑚璉雖貴未免於可器耳賜也味聖人之言意即其所至而勉其所未至則亦何有窮極哉○案前篇子曰
君子不器朱子曰器者各適其用而不能相通成德之士體無不具用無不周非特為一才一藝而已黃氏曰
萬物皆備於我反身而誠樂莫大焉人具是性以生則萬事萬物之理無一不具於此性之中顧為氣質所拘
物欲所蔽故偏而不通耳惟夫格物致知誠意正心使天下之理無不明無不實則心之全體無所不具而措
之於用宜其無不周也又豈可一器言哉)○或曰雍也仁而不佞(雍孔子弟子姓冉字
仲弓佞口才也仲弓為人重厚簡默而時人以佞為賢故美其優於德而病其短於才也)子曰焉用
佞禦人以口給屢憎於人不知其仁焉用佞(焉於虔反○禦當也
猶應荅也給辦也憎惡也言何用佞乎佞人所以應荅人者但以口取辦而無情實徒多為人所憎惡爾我雖
未知仲弓之仁然其不佞乃所以為賢不足以為病也再言焉用佞所以深曉之○或疑仲弓之賢而夫子不
許其仁何也曰仁道至大非全體而不息者不足以當之如顔子亞聖猶不能無違於三月之後況仲弓雖賢
未及顔子聖人固不得而輕許之也○所謂全體不息者此心具十全道理若只見得九分亦不是全體所以
息者是私欲間之無一豪私欲方是不息○黃氏曰集注於為仁之本言仁而斷之曰仁者愛之理心之德深
味六字之義則仁之道無餘藴矣至此言盡仁之道而又斷之曰非全體而不息者不足以當之深味全體不
息四字則學者而求至於仁其至之標的又昭然而可見矣前後十字之約而仁之道有前輩諸儒累數十百
言而莫能究者非深造而實體者何足以知之其𤼵前賢之末𤼵而有功於後學大矣學者不可不深思也或
曰集注於令尹子文陳文子章引師說曰當理而無私心與此章所謂全體而不息者有以異乎曰以後章當
理無私心之五字較之此章則此章全體二字已足以該後章五字之義加之以不息二字則又後章未盡之
旨故後章雖引師說以為據而或問之中乃曰仁者心之德而天之理也自非至誠盡性通貫全體如天地一
元之氣化育流行無少間息不足以名之亦足以見前說之義詳且密也○愚案集義程子曰佞辨才也人有
之則多入於不善故夫子云焉用佞范氏曰佞口才也時人以為賢故謂雍也仁而不佞夫子亦惟好仁而惡
佞佞者不必能行也仁者不必能言也故佞則不仁仁則不佞多言而尚口取憎之道也尹氏曰雍也仁矣或
疑其不佞子謂旣仁矣惡所用佞因言佞者禦人以口給屢常為人所憎仁者安所用之乎諸說皆以不知其
仁指佞者而言與朱子說異當詳之)○子使漆雕開仕對曰吾斯之未能
信子說(說音悅○漆雕開孔子弟子字子若斯指此理而言信謂眞知其如此而無豪髮之疑也開自
言未能如此未可以治人故夫子悅其篤志○程子曰漆雕開已見大意故夫子說之又曰古人見道分明故
其言如此謝氏曰開之學無所攷然聖人使之仕必其材可以仕矣至於心術之微則一豪不自得不害其為
未信此聖人所不能知而開自知之其材可以仕而其器不安於小成他日所就其可量乎夫子所以說之也
○問漆雕開未能自信而程子以為已見大意此理已明何邪曰若不見其大也故安於小唯見之不明也故
若存若亡一出一入而不自知其所至之淺深也今開之不安於小也如此則固非有以見其大不能矣卒然
之問一言之對若目有所見而手有所指者且其驗之於身又如此其切而不容自欺也則其所見之明又何
如哉然曰見大意則其細者容或有所未盡蓋曰理已明則固未必見其反身而誠也程子又以開與曾點並
稱敢問二子孰為賢曰論其資稟之誠慤則開優於點語其見處超詣則點賢於開然開之進則未易量也○
南軒曰夫子知其可以施於有政也而開自謂未能信蓋其胷中一豪有未盡不敢以自欺也其篤志近思之
功為何如哉○案史記開之次曰公伯寮其人無足紀者今闕之)○子曰道不行乘桴
浮於海從我者其由與子路聞之喜子曰由也好勇過
我無所取材(桴音孚從好並去聲與平聲材與裁同古字借用○桴筏也程子曰浮海之歎傷天
下之無賢君也子路勇於義故謂其能從已皆假設之言耳子路以為實然而喜夫子之與已故夫子美其勇
而譏其不能裁度事理以適於義也○南軒曰夫聖人之勇不可過也而過焉是未知所裁度也)孟
武伯問子路仁乎子曰不知也(子路之於仁蓋日月至焉者或在或亡不能必
其有無故以不知告之)又問子曰由也千乘之國可使治其賦也
不知其仁也(乘去聲○賦兵也古者以田賦出兵故謂兵為賦春秋傳所謂悉索敝賦是也言子
路之才可見者如此仁則不能知也)求也何如子曰求也千室之邑百乘
之家可使為之宰也不知其仁也(千室大邑百乘卿大夫之家宰邑長家臣
之通號)赤也何如子曰赤也束帶立於朝可使與賓客言
也不知其仁也(朝音潮○赤孔子弟子姓公西字子華○或問諸說有併與三子之才而不之
取以為習衰世仕於諸侯大夫之事而不能有以自樂者何如曰治賦為宰與賓客言皆有國家者所不可廢
之事雖當隆盛之時仕天子之朝亦豈能無事於此而直以從容風議為高哉元祐議論志趣多類此此所以
墮於一偏之見也○問雖全體未是仁苟於一事上能當理而無私心亦可謂一事之仁否曰才說仁便用以
全體言若一事能盡仁便是他全體是仁君全體有虧這一事必不能盡仁才說箇仁便包盡許多事無不當
理而無私者所以三子當不得聖人只許以才○渾然天理便是仁一豪私意便不是仁)○子謂子
貢曰女與回也孰愈(女音汝下同○愈勝也)對曰賜也何敢望回
回也聞一以知十賜也聞一以知二(一數之始十數之終二者一之對也
顔子明睿所照即始而見終子貢推測而知因此而識彼無所不說告往知來是其驗矣)子曰弗如
也吾與女弗如也(與許也○胡氏曰子貢方人夫子旣語以不暇又問其與回孰愈以觀其
自知之如何聞一知十上知之資生知之亞也聞一知二中人以上之資學而知之之才也子貢平日以已方
回見其不可企及故喻之如此夫子以其自知之明而又不難於自屈故既然之又重許之此其所以終聞性
與天道不特聞一知二而已也○或問云云曰胡氏亦得其旨胡氏曰聞一知十舉始知終無不盡也聞志學
則知從心不踰矩之妙聞可欲之善則知聖而不可知之神聞一知二者序而進類而達也語以出告反面而
知昏定晨省語以徐行後長而知天顯克恭)○宰予晝寢子曰朽木不可雕
也糞土之牆不可杇也於予與何誅(朽許久反杇音汙與平聲下同○晝
寢謂當晝而寐朽腐也雕刻畫也杇鏝也言其志氣昏惰教無所施也與語辭誅責也言不足責乃所以深責
之)子曰始吾於人也聽其言而信其行今吾於人也聽
其言而觀其行於予與改是(行去聲○宰予能言而行不逮故孔子自言於予之
事而改此失亦以重警之也胡氏曰子曰疑衍文不然則非一日之言也○范氏曰君子之於學惟日孜孜斃
而後已惟恐其不及也宰予晝寢自棄孰甚焉故夫子責之胡氏曰宰予不能以志帥氣居然而倦是宴安之
氣勝儆戒之志惰也古之聖賢未嘗不以懈惰荒寧為懼勤勵不息自強此孔子所以深責宰予也聽言觀行
聖人不待是而後能亦非緣此而盡疑學者特因此立教以警羣弟子使謹於言而敏於行耳)○子曰
吾未見剛者或對曰申棖子曰棖也慾焉得剛(焉於虔反○剛
堅強不屈之意最人所難能者故夫子歎其未見申棖弟子姓名慾多嗜慾也多嗜慾則不得為剛矣○程子
曰人有慾則無剛剛則不屈於慾謝氏曰剛與慾正相反能勝物之謂剛故常伸於萬物之上為物揜之謂慾
故常屈於萬物之下自古有志者少無志者多宜夫子之未見也棖之慾不可知其為人得非悻悻自好者乎
哉或者疑以為剛然不知此其所以為慾爾)○子貢曰我不欲人之加諸我
也吾亦欲無加諸人子曰賜也非爾所及也(子貢言我所不欲人
加於我之事我亦不欲以此加之於人此仁者之事不待勉強故夫子以為非子貢所及○程子曰我不欲人
之加諸我吾亦欲無加諸人仁也施諸已而不願亦勿施於人恕也恕則子貢或能勉之仁則非所及矣愚謂
無者自然而然勿者禁止之辭此所以為仁恕之别○此伊川晚年仁熟方看得如此分曉說得如此明白○
此章正在欲字上不欲時便是全無了這些子心是甚地位○又曰生底是恕熟底是仁勉強底是恕自然底
是仁有計校有暏當底是恕無計校無暏當底是仁○南軒曰此與已所不欲勿施於人施諸已而不願亦勿
施於人同意然而彼二言者皆為仁之方恕之道也故皆有勿辭若子貢之言不欲人之加諸已者即欲不加
諸人是則不待禁止油然公平物我一視乃仁者之事也其曰非爾所及者正所以勉其強恕而抑其躐等也)
○子貢曰夫子之文章可得而聞也夫子之言性與
天道不可得而聞也(文章德之見乎外者威儀文辭皆是也性者人所受之天理天道者
天理自然之本體其實一理也言夫子之文章日見乎外固學者所共聞至於性與天道則夫子罕言之而學
者有不得聞者蓋聖門教不躐等子貢至是始得聞之而歎其美也○程子曰此子貢聞夫子之至論而歎美
之言也)○子路有聞未之能行唯恐有聞(前所聞者既未及行故恐復有
所聞而行之不給也○范氏曰子路聞善勇於必行門人自以為弗及也故著之若子路可謂能用其勇矣○
集義尹氏曰子路勇於行者故有聞而未能行唯恐有聞也○問云云曰可見古人為已之實處子路急於為
善唯恐行之不徹子路不急於聞而急于行今人唯恐不聞既聞了便休更不去行處著工夫○南軒曰門人
記此亦可謂善觀子路者矣)○子貢問曰孔文子何以謂之文也子
曰敏而好學不恥下問是以謂之文也(好去聲○孔文子衞大夫名圉
凡人性敏者多不好學位高者多恥下問故諡法有以勤學好問為文者蓋亦人所難也孔圉得諡為文以此
而已○蘇氏曰孔文子使太叔疾出其妻而妻之疾通於初妻之娣文子怒將攻之訪於仲尼仲尼不對命駕
而行疾奔宋文子使疾弟遺室孔姞其為人如此而諡曰文此子貢之所以疑而問也孔子不没其善言能如
此亦足以為文矣非經天緯地之文也)○子謂子產有君子之道四焉其
行已也恭其事上也敬其養民也惠其使民也義(子産鄭大
夫公孫僑恭謙遜也敬謹恪也惠愛利也使民義如都鄙有章上下有服田有封洫廬井有伍之類○吳氏曰
數其事而責之者其所善者多也臧文仲不仁者三不知者三是也數其事而稱之者猶有所未至也子産有
君子之道四焉是也今或以一言蓋一人一事蓋一時皆非也○或問是四事者亦有序邪曰行已恭則其事
上也敬非有容悅之私惠於民而後使之以義焉則民雖勞而不怨矣○問子産莫短於才否曰孔子稱之如
此安得短之此其為政不專於寬有非理者須以法治之孟子所言惠而不知為政蓋指其一耳○南軒曰子
産此四者為得君子之道然君子之道其目亦多矣子産有此四者而已其他固未盡得此聖人與人為善故
特舉其所長者)○子曰晏平仲善與人交久而敬之(晏平仲齊大夫名嬰
程子曰人交久則敬衰久而能敬所以為善)○子曰臧文仲居蔡山節藻梲
何如其知也(梲章悅反知去聲○臧文仲魯大夫臧孫氏名辰居猶藏也蔡大龜也節柱頭斗拱
也藻水草名梲梁上短柱也蓋為藏龜之室而刻山於節畫藻於梲也當時以文仲為知孔子言其不務民義
而諂瀆鬼神如此安得為知春秋傳所謂作虛器即此事也○張子曰山節藻梲為藏龜之室祀爰居之義同
歸於不知宜矣)○子張問曰令尹子文三仕為令尹無喜色三
已之無愠色舊令尹之政必以告新令尹何如子曰忠
矣曰仁矣乎曰未知焉得仁(知如字焉於虔反○令尹官名楚上卿執政者也子
文姓鬭名穀於菟其為人也喜怒不形物我無閒知有其國而不知有其身其忠盛矣故子張疑其仁然其所
以三仕三已而告新令尹者未知其皆出於天理而無人欲之私也是以夫子但許其忠而未許其仁也)崔
子弑齊君陳文子有馬十乘棄而違之至於他邦則曰
猶吾大夫崔子也違之之一邦則又曰猶吾大夫崔子
也違之何如子曰清矣曰仁矣乎曰未知焉得仁(乘去聲○
崔子齊大夫名杼齊君莊公名光陳文子亦齊大夫名須無十乘四十匹也違去也文子潔身去亂可謂清矣
然未知其心果見義理之當然而能脫然無所累乎抑不得已於利害之私而猶未免於怨悔也故孔子特許
其清而不許其仁○愚聞之師曰當理而無私心則仁矣今以是而觀二子之事雖其制行之高若不可及然
皆未有以見其必當於理而眞無私心也子張未識仁體而悅於苟難遂以小者信其大者夫子之不許也宜
哉讀者於此更以上章不知其仁後篇仁則吾不知之語并與三仁夷齊之事觀之則彼此交盡而仁之為義
可識矣○或問本章之說曰仁者心之德而天之理也非至誠盡性通貫全體如天地一元之氣化育流行無
少閒息不足以名之今子文仕於蠻荆執其政柄至於再三既不能革其僭王之號又不能止其猾夏之心至
於滅弦伐隨之事乃身為之而不知其為罪文子立於滛亂之朝既不能正君以禦亂又不能先事而潔身至
於篡弑之禍已作又不能上告天子下請方伯以討其賊去國三年又無故而自還復與亂臣共事此二子平
日之所為止於如此其不得為仁也明矣夷齊三仁之見許於夫子何也曰此五人者考事察言以求其心則
其中洞然無復一豪私慾之累異乎二子之為矣故程子以為比干之忠見得時便是仁亦此意也○問子文
之忠文子之清如何以為未仁曰此只就二子事上說若比干伯夷之忠清是就心上說若論心時比干伯夷
已是仁人若無諫紂見殺與讓國諫伐之事亦是仁人蓋二子忠清原自仁中出若子文文子當時只見此兩
件事是清與忠不知其如何得仁也○五峯胡氏荅南軒書曰私意害仁賢者之言是也如子文之忠文子之
清似不可謂之私意而孔子不以仁許之仁之道大須見大體然後可以察已之偏而習於正乍見孺子入井
之心孟子舉一隅耳若内交要譽惡其聲此淺陋之私甚易見也若二子之忠清而不得謂仁此難識也幸深
思之則天地之純全古今之大體庶幾可見乎又書反復來教似未能進於此者然則欲進於此奈何左右試
以身處子文文子之地案其行事而繩以仲尼之道則二子之未知庶幾可見而仁之義可默識矣又書曰示
諭云云猶是緣文生義非有見於言意之表者也子思曰思事親不可以不知人思知人不可以不知天仁也
者人之所以為天也須明得天理盡然後克已以終之聖門實學不與異端空言比也空言易曉實學難到所
以顔淵仲弓亞聖資質必請事斯語不敢以言下悟便為了也南軒嘗言學者要議仁之體得此一鞭如拔之
九地之下升諸九天之上五峯眞是善提策人)○季文子三思而後行子聞之
曰再斯可矣(三去聲○季文子魯大夫名行父每事必三思而後行若使晉而求遭喪之禮以行
亦其一事也斯語辭程子曰為惡之人未嘗知有思有思則為善矣然至於再則已審三則私意起而反惑矣
故夫子譏之愚案季文子慮事如此可謂詳審而宜無過舉矣而宣公篡立文子乃不能討反為之使齊而納
賂焉豈非程子所謂私意起而反惑之驗與是以君子務窮理而貴果斷不徒多思之為尚○或問云云天下
之事以義理斷之則是非可否再思而已審以私意揣之則利害得喪萬變而無窮思止於再者聖人之以義
制事而不汨於利害之私)○子曰甯武子邦有道則知邦無道則愚
其知可及也其愚不可及也(知去聲○寗武子衞大夫名俞案春秋傳武子仕衞
當文公成公之時文公有道而武子無事可見此其知之可及也成公無道至於失國而武子周旋其閒盡心
竭力不避艱險凡其所處皆智巧之士所深避而不肯為者而能卒保其身以濟其君此其愚之不可及也○
程子曰邦無道能沈晦以免患故曰不可及也亦有不當愚者比干是也○寗武子事見春秋左氏傳僖公二
十八年晉侯伐衞夏晉楚戰于城濮楚師敗績復衞侯寗武子與衛人盟于宛濮國人聞此盟也而後不貳衛
侯先期入寗子先叔武將沭閒君至喜捉髮走出前驅射而殺之元咺出奔晉冬衞侯與元咺訟寗武子為輔
鍼莊子為坐士榮為大士衞侯不勝殺士榮刖鍼莊子謂寗俞忠而免之執衞侯歸之于京師寘諸深室寗子
職納槖饘焉三十年晉侯使醫衍酖衞侯寗俞貨醫使薄其酖不死秋乃釋衞侯)○子在陳曰
歸與歸與吾黨之小子狂簡斐然成章不知所以裁之
(與平聲斐音匪○此孔子周流四方道不行而思歸之歎也吾黨小子指門人之在魯者狂簡志大而略於事
也斐文貌成章言其文理成就有可觀者裁割正也夫子初心欲行其道於天下至是而知其終不用也於是
始欲成就後學以傳道於來世又不得中行之士而思其次以為狂士志意高遠猶或可與進於道也但恐其
過中失正而或陷於異端耳故欲歸而裁之也)○子曰伯夷叔齊不念舊惡怨
是用希(伯夷叔齊孤竹君之二子孟子稱其不立於惡人之朝不與惡人言與鄕人立其冠不正望望
然去之若將浼焉其介如此宜若無所容矣然其所惡之人能改即止故人亦不甚怨之也○程子曰不念舊
惡此清者之量又曰二子之心非夫子孰能知之○或問夷齊之有舊惡何也曰蘇氏蓋嘗言之然無所攷未
敢以為必然也蘇氏曰夷齊之事遠矣傳失其辭意其出也父子之閒有閒言焉若申生之事與不若是又何
惡之可念哉○問云云曰此與不遷怒相似其所惡者因其人之可惡惡之而所惡不在我及其能改又只見
他善處聖賢之心皆是如此○南軒曰以夷齊平日之節觀之疑其狹隘而不容矣今夫子乃稱之如此何其
宏裕也蓋其所為亦安夫天理之所當然而其胷中休休然初無一豪介於其間也若有一豪介於其間則是
私意之所執而豈夷齊之心哉味夫子此言庶幾可以識之矣怨是用希者已無所怨於人而人亦無所怨於
已也)○子曰孰謂微生高直或乞醯焉乞諸其鄰而與之
(醯呼西反○微生姓高名魯人素有直名者醯醋也人來乞時其家無有故乞諸鄰家以與之夫子言此譏其
曲意徇物掠美市恩不得為直也○程子曰微生高所枉雖小害直為大范氏曰是曰是非曰非有謂有無謂
無曰直聖人觀人於其一介之取予而千駟萬鍾從可知焉故以微事斷之所以教人不可不謹也○或問微
生高乞醯之說或有謂直非中庸之行微生之事夫子蓋美之者然乎曰為是說者新則新矣然即其言以觀
之有以知其無正大之情也夫醯非難得之物或乞於我而我無之則直荅以無而已彼將去而求之他人豈
患其不得哉設有急難之用而不知可得之處則告之可也求之不得則往助其求可也今微生之乞諸鄰也
必不告以求之之意其與之也必不告以得之之所其掠美行私左右異態如此夫子尚可美之云哉善乎沂
國王文正公之言曰恩欲已出怨將誰當至哉斯言其亦異乎微生之用心矣且直之為言自古聖賢未有以
為非美德者特惡其過而失於狡訐而已今槩以直為非中庸之行吾不知其何所取而為斯言邪然則斯人
之所謂中庸者乃胡廣之中庸非子思之中庸必矣問張子韶說乞醯不是不直曰此無他只是要人回互
委曲以為直耳此鄕愿之漸不可不謹○南軒曰順理之謂直計較作為有纖豪之枉則害於直矣故夫子舉
此以明直之理)○子曰巧言令色足恭左丘明恥之丘亦恥之
匿怨而友其人左丘明恥之丘亦恥之(足將樹反○足過也程子曰左
丘明古之聞人也謝氏曰二者之可恥有甚於穿窬也左丘明恥之其所養可知矣夫子自言兵亦恥之蓋竊
比老彭之意又以深戒學者使察乎此而立心以直也○或問左丘明非傳春秋者邪曰未可知也啖趙陸氏
辨之於纂例詳矣先友鄧著作攷之氏姓書曰此人蓋左丘姓而明名傳春秋者乃左氏耳鄧名世字元亞云
○足是加添之意能恭則禮已盡矣若又去上面添些便是私欲○巧言令色足恭與匿怨皆不誠實者也人
而不誠實何所不至所以可恥與上文乞醯之義相似○南軒曰正是教人習以為常而未知為恥惟君子學
以為已不忍須臾自欺故以為恥焉觀此則丘明為人誠實可知言已亦恥之以明丘明所恥之為得又可以
味聖人與人為善其辭氣温厚如此)○顏淵季路侍子曰盍各言爾志(盍音
合○盍何不也)子路曰願車馬衣輕裘與朋友共敝之而無憾
(衣去聲○衣服之也裘皮服敝壞也憾恨也)顏淵曰願無伐善無施勞(伐誇也善
謂有能施亦張大之意勞謂有功易曰勞而不伐是也或曰勞勞事也勞事非已所欲故亦不欲施之於人亦
通)子路曰願聞子之志子曰老者安之朋友信之少者
懷之(老者養之以安朋友與之以信少者懷之以恩一說安之安我也信之信我也懷之懷我也亦通○
程子曰夫子安仁顔淵不違仁子路求仁又曰子路顔淵孔子之志皆與物共者也但有小大之差爾又曰子
路勇於義者觀其志豈可以勢利拘之哉亞於浴沂者也顔子不自私已故無伐善知同於人故無施勞其志
可謂大矣然未免出於有意也至於夫子則如天地之化工付與萬物而已不勞焉此聖人之所為也今夫羈
靮以御馬而不以制牛人皆知羈靮之作在乎人而不知羈靮之生由於馬聖人之化亦猶是也先觀二子之
言後觀聖人之言分明天地氣象凡看論語非但欲理會文字須要識得聖賢氣象○南軒曰人之不仁病於
有已故雖衣服車馬之間此意未嘗不存焉子路蓋欲先去其私於車馬之間者其志可謂篤而用工亦實矣
至於顔子則幾於廓然大公而無物我之間矣然猶所謂誠之者人之道也至於孔子則純乎天矣物各付物
止於其分而無不得焉此誠者天之道也然而學者有志於求仁則子路之事亦不可忽要當如此用力然後
顔子之事可以馴致若慕高遠而忽卑近則亦妄意躐等終身無所成就而已耳)○子曰已矣
乎吾未見能見其過而内自訟者也(已矣乎者恐其終不得見而歎之也
内自訟者口不言而心自咎也人有過而能自知者鮮矣知過而能内自訟者為尤鮮能内自訟則其悔悟深
切而能改必矣夫子自恐終不得見而歎之其警學者深矣○南軒曰人惟安於所偏而狃於所習是以鮮能
見其過就或覺其為過不能自訟又從而文之者多矣内自訟則無一豪蓋覆之意其於從義進德也孰禦)
○子曰十室之邑必有忠信如丘者焉不如丘之好學
也(焉如字屬上句好去聲○十室小邑也忠信如聖人生質之美者也夫子生知而未嘗不好學故言此以
勉人言美質易得至道難聞學之至則可以為聖人不學則不免為鄕人而已可不勉哉○胡氏曰十室之邑
尚有忠信如孔子者況以天下之大萬民之衆千歲之遠其可以學而入聖者宜亦多矣然自孟子以至於今
讀書學問者不絶於世而求如曾閔者不能以一二數則以不知孔子所好之學而好之耳)
雍也第六(凡二十九章篇内第十四章以前大意與前篇同)
子曰雍也可使南面(南面者人君聽治之位言仲弓寬洪簡重有人君之度也)仲弓
問子桑伯子子曰可也簡(子桑伯子魯人胡氏以為疑即莊周所稱子桑戸者是也
仲弓以夫子許已南面故問伯子如何可者僅可而有所未盡之辭簡者不煩之謂)仲弓曰居敬
而行簡以臨其民不亦可乎居簡而行簡無乃太簡乎
(大音泰○言自處以敬則中有主而自治嚴如是而行簡以臨民則事不煩而民不擾所以為可若先自處以
簡則中無主而自治疎矣而所行又簡豈不失之大簡而無法度之可守乎家語記伯子不衣冠而處夫子譏
其欲同人道於牛馬然則伯子蓋大簡者而仲弓疑夫子之過許與)子曰雍之言然(仲弓蓋未
喻夫子可字之意而其所言之理有默契焉者哉夫子然之○程子曰子桑伯子之簡雖可取而未盡善故夫
子云可也仲弓因言内主於敬而簡則為要直内存乎簡而簡則為疎略可謂得其旨矣又曰居敬則心中無
物故所行自簡居簡則先有心於簡而多一簡字矣故曰大簡○或問居敬居簡之不同何也曰持身以敬則
心不放逸而義理著明故其所以見於事者自然操得其要而無煩擾之患若處身者既務於簡而所以行之
者又一切以簡為事則是義理準則既不素明於内而紀綱法度又無所持循於外大簡之弊將有不可勝言
者矣○南軒曰主一之謂敬敬則專而不雜序而不亂常而不迫其行自然簡也若夫居簡則是以簡之一字
横在胷中反害於敬而失行簡之本矣○敬簡堂記曰心宰萬物而敬者心之道所以生也生則萬理森然而
萬事之綱緫攝於此凡至乎吾前者吾則因其然而酬酢之故動雖微而吾固經緯乎事之先事雖大而吾處
之若起居飲食之常雖雜然並陳而釐分縷析條理不紊無他其綱維既立如鑑之形物各正其分而不與之
俱往也此所謂敬而行簡者與)○哀公問弟子孰為好學孔子對曰有
顏回者好學不遷怒不貳過不幸短命死矣今也則亡
未聞好學者也(好去聲亡與無同○遷移也貳復也怒於甲者不移於乙過於前者不復於後
顔子克已之功至於如此可謂眞好學矣短命者顔子三十二而卒也既云今也則亡又言未聞好學者蓋深
惜之又以見眞好學者之難得也○程子曰顔子之怒在物不在已故不遷有不善未嘗不知知之未嘗復行
不貳過也又曰喜怒在事則理之當喜怒者也不在血氣則不遷若舜之誅四凶也可怒在彼己何與焉如鑑
之照物妍媸在彼隨物應之而已何遷之有又曰如顔子地位豈有不善所謂不善只是微有差失才差失便
能知之才知之便更不萌作張子曰慊於已者不使萌於再或曰詩書六藝七十子非不習而通也而夫子獨
稱顔淵為好學顔子之所好果何學歟程子曰學以至乎聖人之道也學之道奈何曰天地儲精得五行之秀
者為人其本也眞而静其未發也五性具焉曰仁義禮智信形既生矣外物觸其形而動於中矣其中動而七
情出焉曰喜怒哀懼愛惡欲情既熾而益蕩其性鑿矣故覺者約其情使合於中正其心養其性而已然必先
明諸心知所往然後力行以求至焉若顔子之非禮勿視聽言動不遷怒貳過者則其好之篤而學之得其道
也然其未至於聖人者守之也非化之也假之以年則不日而化矣今人乃謂聖本生知非學可至而所以為
學者不過記誦文辭之聞其亦異乎顔子之學矣○或問韓子不貳過之說如何曰愚嘗聞之師矣曰顔子之
不貳者念慮小差隨即冰釋不復形於心術之閒也若如韓子之言則心常有過直遏閉之使不形於事爾亦
何足以為顔子乎蓋其所論過字則是而所以為不貳者則非學者不可以不審而别之也○顔子到這裏直
是渾然更無些子渣滓不遷怒如鑑懸水止不貳過如冰解凍釋如三月不違又是已前事到這裏已自渾淪
都是天理○問云云曰此是顔子好學之效驗如此却不是只學此二事顔子學處專在非禮勿視聽言動上
至此純熟乃能如此○問張子謂顔子不貳過是慊於已者不使萌於再夫子只說知之未嘗復行不是說其
過不再萌於心某疑張子之言尤更精密至於程子說更不萌作則兼說行字矣先生曰萌作只是萌動蓋孔
子直恁大綱說至程子張子又要人理會得分曉故復說到精極處○明諸心知所往窮理之事也力行求至
踐履之事也○南軒曰怒之所以遷者以起怒於已故也起怒於已故溢於氣徵於色發於辭横於胷中而不
能化移於他物而莫之止就有能知怒之不當遷者方其怒甲也而視乙其辭氣終未能以遽化是皆起怒於
已故耳君子非無怒也怒其逆於理而已理之所在如鑑付形各適其可已何與乎然則奚遷之有過之所以
貳者以其所以為過之根不除也人每患不見其過就能見其過而遏止之其心一或有懈則其端復乘閒而
萌矣君子非無過也隱微之間有所小慊則謂之過惟其涵養純熟天理昭融於過之所末形未嘗不知消而
去之如日之銷冰無復餘跡然則奚貳之有是二者蓋克已復禮之功也如是而後謂之好學則孔門之所謂
學者蓋可知矣有志於道者其可不以是為標的乎○黃氏曰顔子不遷不貳蓋其存養之心省察之明克治
之力持守之堅故其未怒之初鑑空衡平既怒之後冰消霧釋方過之萌瑕顈莫逃既知之後根株悉拔此其
所以為好學而集注以為克已之功也)○子華使於齊冉子為其母請粟
子曰與之釡請益曰與之庾冉子與之粟五秉(使為並去聲○
子華公西赤也使為孔子使也釜六斗四升庾十六斗秉十六斛)子曰赤之適齊也乘
肥馬衣輕裘吾聞之也君子周急不繼富(衣去聲○乘肥馬衣輕裘
言其富也急窮迫也周者補不足繼者續有餘)原思為之宰與之粟九百辭(原思
孔子弟子名憲孔子為魯司寇時以思為宰粟宰之禄也九百不言其量不可攷)子曰毋以與爾
鄰里鄉黨乎(毋禁止辭五家為鄰二十五家為里萬二千五百家為鄉五百家為黨言常禄不當
辭有餘自可推之以周貧乏蓋鄰里鄉黨有相周之義○程子曰夫子之使子華子華之為夫子使義也而冉
子乃為之請聖人寬容不欲直拒人故與之少所以示不當與也請益而與之亦少所以示不當益也求未達
而自與之多則已過矣故夫子非之蓋赤苟至乏則夫子必自周之不待請矣原憲為宰則有常禄思辭其多
故又教以分諸鄰里之貧者蓋亦莫非義也張子曰於斯二者可見聖人之用財矣○南軒曰聖人於子華謂
周急不繼富於原憲謂毋以與爾鄰里鄉黨蓋取與辭受莫不有其則焉天之理也聖人從容而不過賢者審
處而不違若以私意加焉則失其權度或與其所不當與雖賢於吝然未免為傷惠或辭其所不當辭雖賢於
貪亦未免為有害於廉矣○黃氏曰冉子之與粟不害其為惠原憲之辭粟不害其為廉自常人觀之皆善行
也聖人處事如化工生物洪纖高下各適其宜又豈但可見其用財而已哉)○子謂仲弓曰
犂牛之子騂且角雖欲勿用山川其舍諸(犂利之反騂息營反舍上
聲○犂雜文騂赤色周人尚赤牲用騂角角周正中犧牲也用用以祭也山川山川之神也言人雖不用神必
不舍也仲弓父賤而行惡故夫子以此譬之言父之惡不能廢其子之善如仲弓之賢自當見用於世也然此
論仲弓云爾非與仲弓言也○范氏曰以瞽瞍為父而有舜以鯀為父而有禹古之聖賢不係於世類尚矣子
能改父之過變惡以為美則可謂孝矣○或問云云程子欲去曰字蓋嫌於與其子言而斥其父之惡而欲用
子産子賤之例故爾蘇氏謂此其論仲弓云爾非與仲弓言也此說得之蓋以論語攷之其歎顔淵未見其止
乃淵死後之言此其例也)○子曰回也其心三月不違仁其餘則日
月至焉而已矣(三月言其久仁者心之德心不違仁者無私欲而有其德也日月至焉者或日
一至焉或月一至焉能造其域而不能久也○程子曰三月天道小變之節言其久也過此則聖人矣不違仁
只是無纖豪私欲少有私欲便是不仁尹氏曰此顔子於聖人未逹一間者也若聖人則渾然無閒斷矣張子
曰始學之要當知三月不違與日月至焉内外賓主之辨使心意勉勉循循而不能已過此幾非在我者○或
問仁人心也則心與仁宜一矣而又曰心不違仁則此心之與仁又若二焉者何也曰孟子之言非以仁訓心
也蓋以仁為心之德也人有是心則有是德矣然私欲亂之則或有是心而不能有是德此衆人之心所以每
至於違仁也克已復禮私欲不萌則那是心而是德存焉此顔子之心所以不違於仁也故所謂違仁者非有
兩物而相去也所謂不違者非有兩物而相依也深體而默識於言意之表則庶乎其得之矣曰其以三月期
何也曰顔子之於仁熟矣然以其猶有待於不違而後一也是以至於踰時之久而或不能無念慮之差焉然
其復不遠則其心之本然者又未嘗有所失也向使假之年大而化之則其心與仁無待於不違而常一豈復
可以三月期哉張子内外賓主之辨蓋曰不違者仁在内而我為主也日月至仁仁在外而我客也誠知此辨
則其不客於客而求為主於内必矣故曰使心意勉勉循循而不能已也其曰過此幾非在我者則豈以用功
至此而極矣過此以往則必德盛仁熟而自至而非吾力之所能與也與○又程子曰日月至焉與久而不息
者所見規模雖略相似其氣味意象迥然别惟潛心默識玩索久之庶幾自得朱子曰非其身親而實有之亦
豈能發明至此邪仁與心本是一物才被私欲一隔便與仁相違却成二物若私欲既無則心與仁不相離便
合成一物○心猶鏡仁猶鏡之明鏡本來明被塵一蔽便不明塵垢去則鏡明矣顔子是三月之久無塵垢餘
日皆暗亦不可知○三月只是言久耳非謂三月後必違也○如不貳過過便是違仁問不知其仁注云云曰
不是三月以後一向差去但其於這道理久後須略間斷若無些子閒斷便全是天理便是聖人○顔子一似
主人常在家裏三月而後或有出去時節便會回歸其餘是賓或一日一至或一月一至在内之日多即是主
在内之日少即是客此即内外賓主之辨○問張子云云曰學者只要勉勉循循而不能已才能如此後面雖
不大段著力而自不能已○過此幾非在我謂過三月不違非工夫所能及如末由也已眞是著力不得又曰
幾非在我如易傳中說過此以往未之或知之意○問回心三月不違仁先生曰如何是心如何是仁對曰心
是知覺底仁是理先生曰耳無有不聦目無有不明心無有不仁然耳有時不聦目有時不明心有時不仁問
莫是即與理合而為一否曰不是合心自是仁然私欲一動便不仁○三月不違之違如白中之黑日月至焉
之至猶黑中之白○南軒曰人具生道以生其心未有不仁者也一豪私欲萌於中則違仁矣惟不遠而復者
私欲不萌故其仁無時而不存焉三月言其久而熟也而不違焉未若聖人之渾然無閒也日月至焉與三月
不違者固亦異矣然非見道明而用力堅亦未易日月至也由是而不已焉則亦可馴致矣○黃氏曰心不違
仁則心與仁二仁人心也則心與仁一二說不同而集注乃合而言之其義精矣或曰張子曰合性與知覺有
心之名故心之為義有專指知覺而言者心不違仁是也有合性與知覺而言者仁人心是也張子言内外賓
主或問以為日月至焉仁在外三月不違仁在内或曰仁非有内外也孟子曰仁人之安宅也言仁之理如至
安之宅譬之三月不違則心為主在仁之内如身為主而在宅之内也日月至焉則心為賓在仁之外如身為
賓而在宅之外也此兩義者與集注少異姑存之以備參致)○季康子問仲由可使
從政也與子曰由也果於從政乎何有曰賜也可使從
政也與曰賜也達於從政乎何有曰求也可使從政也
與曰求也藝於從政乎何有(與平聲○從政謂為大夫果有决斷達通事理藝多
才能○程子曰季康子問三子之才可以從政乎夫子荅以各有所長非惟三子人各有所長能取其長皆可
用也)○季氏使閔子騫為費宰閔子騫曰善為我辭焉如
有復我者則吾必在汶上矣(費音祕為去聲汶音問○閔子騫孔子弟子名損費
季氏邑汶水名在齊南魯北境上閔子不欲臣季氏令使者善為已辭言若再來召我則當去之齊○程子曰
仲尼之門能不仕大夫之家者閔子曾子數人而已謝氏曰學者能少知内外之分皆可以樂道而忘人之勢
況閔子得聖人為之依歸彼其視季氏不義之富貴不啻犬彘又從而臣之豈其心哉在聖人則有不然者蓋
居亂邦見惡人在聖人則可自聖人以下剛則必取禍柔則必取辱閔子豈不能早見而豫待之乎如由也不
得其死求也為季氏附益夫豈其本心哉蓋既無先見之知又無克亂之才故也然則閔子其賢乎○或問謝
氏之說粗厲威奮若不近聖賢氣象者而吾獨有取焉亦足以立懦夫之志而已)○伯牛有疾
子問之自牖執其手曰亡之命矣夫斯人也而有斯疾
也斯人也而有斯疾也(夫音扶○伯牛孔子弟子姓冉名耕有疾先儒以為癩也牖南
牖也禮病者居北牖下君視之則遷於南牖下使君得以南面視已時伯牛家以此禮尊孔子孔子不敢當故
不入其室而自牖執其手蓋與之永訣也命謂天命言此人不應有此疾而今乃有之是乃天之所命也○或
問命者何如曰有生之初氣質之稟蓋有一定而不可易者孟子所謂莫之致而至者也○南軒曰如顔子伯
牛之死乃可謂之命蓋其修身盡道以至於所為謹疾者亦無有憾也而止於是焉則曰命也若有取死召疾
之道則是有所啟而至而非天命之正矣○侯氏曰伯牛以德行稱亞於顔閔故其將死也夫子尤痛惜之)
○子曰賢哉回也一簞食一瓢飲在陋巷人不堪其憂
回也不改其樂賢哉回也(食音嗣樂音洛○簞竹器食飯也瓢瓠也顔子之貧如此
而處之泰然不以害其樂故夫子再言賢哉回也以深歎美之○程子曰顔子之樂非樂簞瓢陋巷也不以貧
窶累其心而改其所樂也故夫子稱其賢又曰簞瓢陋巷非可樂蓋自有其樂爾其字當玩味自有深意又曰
昔受學於周茂叔每令尋仲尼顔子樂處所樂何事愚案程子之言引而不發蓋欲學者深思而自得之今亦
不敢妄為之說學者但當從事於博文約禮之誨以至於欲罷不能而竭其才則庶乎有以得之矣○或問顔
樂之說程子荅鮮于侁之問其意何也曰程子蓋曰顔子之心無少私欲天理渾然是以日用動静之間從容
自得而無適不樂不待以道為可樂然後樂也○問學者看文字如何對曰方思量顔子樂處先生曰不用思
量他只是博我以文約我以禮然後見得天理分明日用閒義理純熟不被人欲來苦楚自恁地快活而今只
去博文約禮便自見得若只索之於杳冥無朕之際何益只要著實用工○問顔子樂處曰未到他地位如何
便能知得他樂處且要得就他實下工夫處便下梢亦須會到他樂時節○顔子胷中自有樂地雖貧窶不以
累其心不是將那不以貧窶累心底做樂明道曰百官萬務金革百萬之衆曲肱飲水亦在其中矣○問伊川
所謂其字當玩味是如何曰是原有此樂○問濂溪教程子尋孔顔樂處如何曰先賢到樂處已自成就向上
了非初學所能求況今師非濂溪友非二程不如且就聖賢著實用工處求之如克己復禮致謹於視聽言動
之閒久久自當純熟充達向上去○孔顔雖同此樂然顔子未免有意○問云云不要去孔顔身上問只去自
家身上討○問程子使顔子以道為樂則非顔子周子顔子章又却似言以道為樂先生曰顔子之樂非是自
家有這道至富至貴只管把來玩弄後樂見得這道理後自是樂故曰見其大則心泰心泰則無不足無不足
則富貴貧賤處之一也○問云云曰程子之言但謂聖賢之心與道為一故無適而不樂若以道為一物而樂
之則心與道二非所以為顔子耳若某人之云乃老佛緒餘非程子本意○又問伊川云云曰如何又曰樂道
之言不失只是說得不精切故如此告之今便以為無道可樂却走作了如問鄒侍即引此謂今日始見伊川
面已入禪去曰然○曾點之樂是見得如此顔子之樂是工夫到那裏○南軒曰此不可以想像求也惟用力
於克己則庶幾其得之耳○黃氏曰集注或問二說不同何也曰博文約禮顔子所以用其力於前天理渾然
顔子所以收其功於後博文則知之明約禮則守之固凡事物當然之理既無不洞曉而窮通得喪與凡可憂
可喜之事舉不足以累其心此其所以無少私欲天理渾然蓋有不期樂而樂者矣○案莊子孔子謂顔回曰
回來家貧居卑胡不仕乎顔回對曰不願仕回有郭外之田五十畝足以給饘粥郭内之田十畝足以為絲麻
鼓琴足以自娱所學夫子之道足以自樂也回不願仕孔子愀然變容曰善哉回之意丘聞之知足者不以利
自累審自得者失之而不懼行修於内者無位而不怍丘誦之久矣今於回而後見之是丘之得也又曰曾子
居衛緼袍無表顔色腫噲手足腁胝三日不舉火十年不製衣正冠而纓絶捉衿而肘見納屨而踵決曳縰而
歌商頌聲滿天地若出金石○案顔曾二子樂道安貧大抵相似)○冉求曰非不說子之
道力不足也子曰力不足者中道而廢今女畫(說音悦女音汝
○力不足者欲進而不能畫者能進而不欲謂之畫者如畫地以自限也○胡氏曰夫稱顔回不改其樂冉求
聞之故有是言然使求悦夫子之道誠如口之悦芻豢則必將盡力以求之何患力之不足哉畫而不進則日
退而已矣此冉求之所以局於藝也○南軒曰為仁未有力不足者故仁以為己任死而後已焉今冉求患力
之不足非力不足也乃自畫耳所謂中道而廢者也士之學聖人不幸而死則已矣此則可言力不足也不然
而或止焉則皆為自畫耳畫者非有以止之而自不肯前也○愚案此章乃求也受病之源惟不能自強以進
學故義利取舍之分不明而苟以從人無正救之益而有順從之失也)○子謂子夏曰女
為君子儒無為小人儒(儒學者之稱程子曰君子儒為已小人儒為人○謝氏曰君子
小人之分義與利之間而已然所謂利者豈必殖貨財之謂以私滅公適已自便凡可以害天理者皆利也子
夏文學雖有餘然意其遠者大者或昧焉故夫子語之以此)○子游為武城宰子曰
女得人焉爾乎曰有澹臺滅明者行不由徑非公事未
嘗至於偃之室也(女音汝澹徒甘反○武城魯下邑澹臺姓滅明名字子羽徑路之小而捷者公
事如飲射讀法之類不由徑則動必以正而無見小欲速之意可知非公事不見邑宰則其有以自守而無枉
己徇人之私可見矣○楊氏曰為政以人才為先故孔子以得人為問如滅明者觀其二事之小而其正大之
情可見矣後世有不由徑者人必以為迂不至其室人必以為簡非孔氏之徒其孰能知而取之愚謂持身以
滅明為法則無苟賤之羞取人以子游為法則無邪媚之惑○衍義曰子游以行不由徑非公事不至其室而
知澹臺之賢蓋二者雖若細行因而推之行且不由徑其行已也肯枉道而欲速乎非公事且不至其室其事
上也肯阿意而求悅乎子游以一邑宰其取人猶若是等而上之宰相為天子擇百僚人主為天下擇宰相必
以是觀焉可也)○子曰孟之反不伐奔而殿將入門策其馬曰
非敢後也馬不進也(殿去聲○孟之反魯大夫名側胡氏曰反即莊周所稱孟子反者是
也伐誇功也奔敗走也軍後曰殿策鞕也戰敗而還以後為功反奔而殿故以此言自揜其功也事在哀公十
一年○謝氏曰人能操無欲上人之心則人欲日消天理日明而凡可以矜已誇人者皆無足道矣然不知學
者欲上人之心無時而忘也若孟之反可以為法矣○南軒曰為學之害矜伐居多聖人取孟之反所以教門
人也)○子曰不有祝鮀之佞而有宋朝之美難乎免於今
之世矣(鮀徒河反○祝宗廟之官鮀衞大夫字子魚有口才朝宋公子有美色言衰世好諛悦色非此難
免蓋傷之也)○子曰誰能出不由戶何莫由斯道也(言人不能出不
由戸何故乃不由此道邪怪而歎之之辭○洪氏曰人知出必由戸而不知行必由道非道遠人人自遠爾○
或問云云曰何莫由猶何莫學夫詩耳若直以出不能不由戶譬夫行之不能不由道則世之悖理犯義而不
由於道者為不少矣又何說以解之邪)○子曰質勝文則野文勝質則史
文質彬彬然後君子(野野人言鄙略也史掌文書多閒習事而誠或不足也彬彬猶班班
物相雜而適均之貌言學者當損有餘補不足至於成德則不期然而然矣○楊氏曰文質不可以相勝然質
之勝文猶之甘可以受和白可以受采也文勝而至於滅質則其本亡矣雖有文將安施乎然則與其史也寧
野○南軒曰以二者論之若未得中而有所偏勝與其失而為府史無亦寧為野人之野乎)○子曰
人之生也直罔之生也幸而免(程子曰生理本直罔不直也而亦生者幸而免
爾)○子曰知之者不如好之者好之者不如樂之者(好去
聲樂音洛○尹氏曰知之者知有此道也好之者好而未得也樂之者有所得而樂之也○張敬夫曰譬之五
穀知者知其可食者也好者食而嗜之者也樂者嗜之而飽者也知而不能好則是知之未至也好之而未及
於樂則是好之未至也此古之學者所以自強而不息者與)○子曰中人以上可以語上也中人以下不可以語上也(以上之上上聲語去聲○語告也言教人
者當隨其高下而告語之則其言易入而無躐等之弊也○南軒曰聖人之道精粗雖無二致但其施教則必
因其材而篤焉蓋中人以下之質驟而語之太高非惟不能以入且將妄意躐等而有不切於身之弊亦終於
下而已矣故就其所及而語之是乃所以使之切問近思而漸進於高遠也)○樊遲問知子
曰務民之義敬鬼神而遠之可謂知矣問仁曰仁者先
難而後獲可謂仁矣(知遠皆去聲○民亦人也獲謂得也專用力於人道之所宜而不惑
於鬼神之不可知知者之事也先其事之所難而後其效之所得仁者之心也此必因樊遲之失而告之○程
子曰人多信鬼神惑也而不信者又不能敬能敬能遠可謂知矣又曰先難克己也以所難為先而不計所獲
仁也呂氏曰當務為急不求所難知力行所知不憚所難為○或曰問仁而告之以先難後獲何也曰為是事
者必有是效亦天理之自然也然或先計其效而後為其事則其事雖公而意則私雖有成功亦利仁之事而
已若夫仁者則先為其事而不計其效知循天理之自然而無欲利之私心也董子所謂仁人者正其誼不謀
其利明其道不計其功正謂此耳然正誼未嘗不利明道豈必無功但不從夫功利者而為之耳○民者人也
義者宜也如詩之所謂民之秉彝即人之義也此則人之所宜為者不可不務也此而不務而反求之幽冥不
可測識之閒而欲避禍以求福此豈謂之知哉○問有一豪計功之心便是私欲曰是○獲有期望之意學者
之於仁工夫最難但先為人所難為不必有期望之心可也○先難後獲只是合做事便自做將去更無下面
一截才有計獲之心便不是了大抵學者為其所不得不為者至於人欲盡而天理全則仁在是矣若先有箇
云我欲以此去為仁便是先獲也○南軒曰難莫難於克已勉為其難不計其獲循循不已久自有所至若先
有蘄獲之意則固已自累其心而有害於天理矣旡妄之六二不耕穫不菑畬而象曰未富也蓋此意也○仁
者安仁知者利仁○或問鬼神者非祀典之正邪則聖人使人敬之何也以為祀典之正邪則又使人遠之何
也曰聖人所謂鬼神無不正也遠者以其處幽故嚴之而不瀆耳若非其正則聖人豈復謂之鬼神哉在上則
明禮以正之在下則專義以絶之固不使人敬而遠之亦不使人褻而慢之也○問敬鬼神而遠之如天地山
川之神與夫祖先此固當敬至如世間一種泛然鬼神亦當敬否曰所謂敬鬼神是敬正當底鬼神敬而遠之
是不可䙝瀆不可媚如卜筮用龜此亦不免如臧文仲山節藻梲以藏之便是媚便是不知)○子曰
知者樂水仁者樂山知者動仁者靜知者樂仁者夀(知去
聲樂上二字並五教反下一字音洛○樂喜好也知者逹於事理而周流無滯有似於水故樂水仁者安於義
理而厚重不遷有似於山故樂山動静以體言樂夀以效言也動而不括故樂静而有常故夀○程子曰非體
仁知之深者不能如此形容之○知者動然他見得許多道理分明只是行其所無事其理甚簡雖動而未嘗
不静仁者静然其見得天下萬事萬理皆在吾心無不相關雖静而未嘗不動動不是勞攘紛擾静不是塊然
死守這與樊遲問仁知章相連自有互相發明處○問仁者樂山是就成德上說先難後獲是就初學上說曰
也只一般只有箇生熟聖賢是已熟底學者學者是未熟底聖賢○仁者一身渾然全是天理故静而樂山且
夀夀是悠久之意知者周流事物之閒故動而樂水且樂樂是處置得當理而不擾之意若以配隂陽則仁配
春主𤼵生故配陽動知配冬主伏藏故配隂静又各互為其根不可一定求之也此在學者默而識之○或問
知者動仁者静如太極圖說則知為静仁為動如何曰這道理直看一樣横看一樣子貢說學不厭為智教不
倦為仁子思却言成己為仁成物為智仁固有安静意思然施行却有運用之意智是潛伏淵深底道理至𤼵
出却有運用然至於運用各當其理而不可易處又不專於動○南軒曰動静者仁知之體樂水樂山言其體
則然也動則樂静則壽行所無事不其樂乎常永貞固不其壽乎雖然知之體動而理各有安静固在其中矣
仁之體静而周流不息動亦在其中矣動静交見體用一源非深體者莫能識也)○子曰齊一
變至於魯魯一變至於道(孔子之時齊俗急功利喜夸詐乃霸政之餘習魯則重禮
教崇信義猶有先王之遺風焉但人亡政息不能無廢墜爾道則先王之道也言二國之政俗有美惡故其變
而之道有難易○程子曰夫子之時齊彊魯弱孰不以為齊勝魯也然魯猶存周公之法制齊由威公之霸為
從簡尚功之治太公之遺法變易盡矣故一變乃能至魯魯則修舉廢墜而已一變則至於先王之道也愚謂
二國之俗唯夫子為能變之而不得試然因其言以考之則其施為緩急之序亦略可見矣)○子曰
觚不觚觚哉觚哉(觚音孤○觚稜也或曰酒器或曰木簡皆器之有稜者也不觚者蓋當時
失其制而不為稜也觚哉觚哉言不得為觚也○程子曰觚而失其形制則非觚也舉一器而天下之物莫不
皆然故君而失其君之道則為不君臣而失其臣之職則為虚位范氏曰人而不仁則非人國而不治則非國
矣)○宰我問曰仁者雖告之曰井有仁焉其從之也子
曰何為其然也君子可逝也不可陷也可欺也不可罔
也(劉聘君曰有仁之仁當作人今從之從謂隨之於井而救之也宰我信道不篤而憂為仁之陷害故有此
問逝謂使之往救陷謂陷之於井欺謂誑之以理之所有罔謂昧之以理之所無蓋身在井上乃可以救井中
之人若從之於井則不復能救之矣此理甚明人所易曉仁者雖切於救人而不私其身然不應如此之愚也
○南軒曰宰我𤼵此問亦不可不謂之切問也謂仁者惟知求仁而患難有所不恤也夫子之所以告之者理
則無不盡矣蓋其可逝可欺者惻隱之形不逆詐不億不信也而其不可陷不可罔者理不可昧故也於是可
以究仁者之心也)○子曰君子博學於文約之以禮亦可以弗
畔矣夫(夫音扶○約要也畔背也君子學欲其博故於文無不考守欲其要故其動必以禮如此則可以
不背於道矣○程子曰博學於文而不約之以禮必至於汗漫博學矣又能守禮而由於規矩則亦可以不畔
道矣○博文約禮者之初須作兩般理會而各盡其力則久之見得功效却能交相為助而打成一片若合下
便要兩相倚靠互相推託則彼此擔閣都不成次第矣然所謂博非泛然考質雜記掇拾異聞以多取勝之謂
此又不可不戒○博文而不約之以禮便無歸宿處○聖人教人有序未有不先於博者○博學是致知約禮
是踐履之實聖人之教學者之學不越於二事博文乃道問學之事是欲盡知天下事物之理約禮乃尊德性
之事是故常存吾心固有之理○兩事須是互相𤼵明約禮工夫深則博文之工夫愈明博文工夫至則約禮
之工夫愈密○博文所以驗諸事約禮所以體諸身○博文如講明義理禮樂射御之類一一著去理會若是
約則只守一箇禮日用閒合禮者便是非禮者便不是○南軒曰博學於文廣見聞也約之以禮守規矩也聞
見雖多而不能約以規矩則操履不實又豈得不違畔乎故必博文而約禮然後可以弗畔若顔子之博文約
禮則又深乎是言蓋有輕重也○黃氏曰博是泛然取之以極其廣約是反而求之以極其要且如仁字洙泗
所言皆不可不講是博學於文也及其反而求其要則不過存此心而已)○子見南子子路
不說夫子矢之曰予所否者天厭之天厭之(說音悅否方九反○
南子衞靈公之夫人有滛行孔子至衞南子詩見孔子辭謝不得已而見之蓋古者仕於其國有見其小君之
禮而子路以夫子見此滛亂之人為辱故不悦矢誓也所誓辭也如云所不與崔慶者之類否謂不合於理不
由其道也厭棄絶也聖人道大德全無可不可其見惡人固謂在我有可見之禮則彼之不善我何與焉然此
豈子路所能測哉故重言以誓之欲其姑信此而深思以得之也)○子曰中庸之為德
也其至矣乎民鮮久矣(鮮上聲○中者無過無不及之名也庸平常也至極也鮮少也
言民少此德今已久矣○程子曰不偏之謂中不易之謂庸中者天下之正道庸者天下之定理自世教衰民
不興於行少有此德久矣○南軒曰德合於中庸則至當無以復加矣中者言其理之無過不及者也庸者言
其可常而不易也世衰道微民汩於私意以淪胥其常性鮮有此德久矣夫子蓋深歎之也)○子貢
曰如有博施於民而能濟衆何如可謂仁乎子曰何事
於仁必也聖乎堯舜其猶病諸(施去聲○博廣也仁以理言通乎上下聖以地
言則造其極之名也乎者疑而未定之辭病心有所不足也言此何止於仁必也聖人能之乎則雖堯舜之聖
其心猶有所不足於此也以是求仁愈難而愈遠矣)夫仁者已欲立而立人已欲
達而達人(夫音扶○以已及人仁者之心也於此觀之可以見天理之周流而無閒矣狀仁之體莫
切於此)能近取譬可謂仁之方也已(譬喻也方術也近取諸身以已所欲譬之
他人知其所欲亦猶是也然後推其所欲以及於人則恕之事而仁之術也於此勉焉則有以勝其人欲之私
而全其天理之公也程子曰醫書以手足痿痺為不仁此言最善名狀仁者以天地萬物為一體莫非已也認
得為已何所不至若不屬己自與己不相干如手足之不仁氣已不貫皆不屬己故博施濟衆乃聖人之功用
仁至難言故止曰己欲立而立人己欲達而達人能近取譬可謂仁之方也己欲令如是觀仁可以得仁之體
又曰論語言堯舜其猶病諸者二夫博施者豈非聖人之所欲然必五十乃衣帛七十乃食肉聖人之心非不
欲少者亦衣帛食肉也顧其養有所不贍爾此病其施之不博也濟衆者豈非聖人之所欲然治不過九州聖
人非不欲四海之外亦兼濟也顧其治有所不及爾此病其濟之不衆也推此以求修已以安百姓則為病可
知苟以吾治已足則便不是聖人呂氏曰子貢有志於仁徒事高遠未知其方孔子教以於已取之庶近而可
入是乃為仁之方雖博施濟衆亦由此進○或問博施濟衆必也聖乎此言必聖人而後能之乎曰不然此正
謂雖聖人亦有所不能耳必也聖乎蓋以起下文堯舜病諸之意猶曰必也射乎而後言射之有爭也曰仁恕
之别何也曰凡已之欲即以及人不待推以譬彼而後施之者仁也以已之欲譬之於人知其必欲此而後施
之者恕也此其從容勉強固有淺深之不同然其實皆不出乎常人一念之閒學者亦反求諸已而足矣豈必
博施濟衆務為聖人之所不能者然後得之乎○博施濟衆是無盡底地頭堯舜儘無下手處○仁通上下但
克去已私復還天理便是仁何必博施而後為仁若必待如此則有終身不得仁者矣○子貢凡三問仁聖人
三告之以推已度物想得子貢高明於推已處有所未盡○巳欲立便立人已欲達便達人此仁者之事能近
取譬此為仁之方今人便以欲立欲達能近取譬則誤矣○問博施濟衆曰此是仁者事功若把此為仁則只
是中天下而立者方能如此便都無人做得○問己欲立而立人己欲達而達人與我不欲人加諸我吾亦欲
無加諸人一般都是以已及物能取譬與已所不欲勿施於人都是一般推已及物曰然○以己之欲立者而
立人以已之欲達者而達人以己及物無些私意如堯克明峻德以親九族九族既睦平章百姓百姓昭明恊
和萬邦黎民於變時雍以至於欽若昊天歷象日月星辰敬授人時底道理都擁出來又如周禮一書周公所
以立下許多條貫皆是廣大心中流出○或問此章程子作一統說先生作二段說如何謂分仁恕先生曰某
之說即非異於程子蓋程子之說如大屋一般某之說如在大屋下分别廳堂房室初無異也○欲立立人欲
達達人正指人之本體盡已欲立則思處置他人也立己欲達則思處置他人也達放開眼目推廣心胷其氣
象如此安得不謂仁之本體彼子貢所問是就事上說却不就心上說呂氏云雖博施濟衆也須自此始某甚
喜其說○南軒曰博施濟衆之義固大特以見夫功用而非所以明仁也聖亦仁之成名非謂仁未及乎此也
以仁之為道不當如此求也故夫子既告之以博施濟衆之大而又語之以仁者公天下之理而無物我之私
故己欲立而立人己欲達而達人仁者之心也欲進乎是其惟近取譬乎近取譬者體之於吾身而推之此恕
之道也所以為仁之方也於其方而用力則可以進於仁焉知能近取譬為仁之方則知以博施濟衆言仁者
其亦泛而無統矣)
論語集編卷三
