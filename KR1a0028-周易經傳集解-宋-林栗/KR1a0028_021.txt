周易經傳集解損益卷二十一
宋林栗撰
序卦曰解者緩也緩必有所失故受之以損
損之成卦解之變也自解之損坎變為兑震反為艮
分隂分陽而成也坎為川兌為澤坎變兌者損川而
為澤也震為長艮為少震反艮者損長而為少也解
有二陽四隂陽為寡隂為衆分隂分陽者損有餘以
補不足也解之成卦坎下震上皆陽也其四象則為
陽者三為隂者一其八卦則為陽者六為隂者二變
而為損則二儀四象八卦皆適平矣是損之道也方
解之時上下二卦皆一陽而二隂私家之藏或擬於
公室天子之富不越於諸侯於是之時損下益上固
其宜矣其曰緩必有所失何也曰難解之時事從寬
緩苟可以順民之欲與之更始无所不為若夫綱紀
條目必求其備則寬緩之政有不暇施矣故曰緩必
有所失受之以損其有所闊略之謂乎損下益上於
是為稱矣
損有孚元吉无咎可貞利有攸往曷之用二簋可用享
彖曰損損下益上其道上行損而有孚元吉无咎可貞
利有攸往曷之用二簋可用享二簋應有時損剛益柔
有時損益盈虚與時偕行
下兌上艮成卦曰損者初為兌二為震三為坤四為
艮損之言少也損有餘以補不足也艮為山兌為澤
山高而澤深謂之損何也為其有震坤之象焉坤為
土震為動山下之土為澤所動則山損其高澤損其
深斯謂之損矣損之為卦損剛益柔損下益上故學
者皆以泰否言之然彖言二簋可用享雜卦曰損益
盛衰之始也若以泰否為說則盛衰之始難言其義
而二簋之享非其時矣蘇氏曰兌本乾也受坤之施
而為兌則損下也艮本坤也受乾之施而為艮則益
上也信斯言也六子之卦何獨不然而獨損益名之
乎大抵損之為名由有餘而起也益之為名自不足
而生也方解之時上下二卦皆一陽而二隂則下為
有餘故損之以益上及損之時五畫在上其四在下
則下為不足故損上而益之所謂損益盈虚與時偕
行也然則損未嘗无益益未嘗无損何自為損何自
為益乎曰損益以盈虚為辨也損九三以益上六則
三與上皆損故謂之損損九四以益初六則四與初
皆益故謂之益二五者損益之主也在損則六居五
而九居二是損也在益則六居二而九居五是益也
此自然之數也山澤為損者山摧則損澤澤動則損
山也風雷為益者雷震則益風風怒則益雷也此自
然之象也損下益上君子以為損損上益下君子以
為益此自然之義也故子曰損損下益上其道上行
損有孚元吉无咎可貞利有攸往何謂也曰此言六
爻之義也有孚元吉者謂六三六五也三居下而損
之以益上五居尊而自損以益下故也三之辭曰一
人行則得其友有孚之謂也五之辭曰或益之十朋
之龜元吉之謂也无咎可貞者謂九二上九也是二
陽者未嘗自損也為其居隂則已虚矣若又損之則
為太甚弗損可也故二爻上爻之辭曰弗損益之无
咎可貞之謂也利有攸往謂初九六四也初九之剛
不可不損六四之柔不可不益故也初之辭曰已事
遄往无咎四之辭曰損其疾使遄有喜利有攸往之
謂也所以然者損益之義由有餘不足而生若多寡
適均則无所損益矣是故有孚然後元吉无咎然後
可貞有攸往然後利皆互文以見義也故子曰損而
有孚元吉无咎可貞利有攸往夫子於此數言无所
解釋但加一而字以明之義自彰矣說者乃謂有孚
元吉无咎而後可貞利有攸往誠如是也毋乃辭費
乎曷之用二簋可用享何謂也曰此聖人觀會通以
行典禮也國莫重於禮禮莫重於享享親享帝謂之
享享諸侯亦謂之享方損之時百物不足以備禮苟
病其儉陋而廢之則不事天不嚴父咎孰大焉不惠
諸侯不樂嘉賓闕孰甚焉享多儀備物必致其豊則
是損人而自益殘民以奉神神弗之福也而况於人
乎聖人於此則曰曷之用二簋可用享享大禮也二
簋者至約之數也夫時所當損雖至約之物而可以
用於大享之禮况夫禮不及享而物有過此者乎子
路曰傷哉貧也生无以為飬死无以為禮也孔子曰
啜菽飲水盡其歡斯之謂孝歛首足形還葬而无椁
稱其財斯之謂禮燔兔瓠葉菜羔瓜祭皆其義也自
漢以来議禮之家名為聚訟當其儀物有少不備寧
廢之而不舉盖不知二簋應有時損剛益柔有時損
益盈虚與時偕行詳孔子此旨不但謂二簋用於難
解當損之時如曾子云國奢則示之以儉國儉則示
之以禮則二簋應有時矣政寬則民慢慢則紏之以
猛猛則艮殘殘則施之以寬則損剛益柔有時矣日
中則昃月盈則食安而不忘危存而不忘亡則損益
盈虚與時偕行矣由是言之損益隂陽升降之理聖
人則與時偕行而已說者乃以損下益上為聚歛刻
剥之義然則有孚元吉无咎可貞利有攸往者其義
安在也孔子曰商因於夏禮所損益可知也周因於
商禮所損益可知也是益不必賢於損損不必不如
益也時所當損不可不損時所當益不得不益此損
益之義也
象曰山下有澤損君子以懲忿窒欲
山者艮也澤者兌也山下有澤損之象也君子以懲
忿窒欲者取諸山澤以為戒也清清之水蟻壤汨之
巍巍之邱蹄涔齧之忿之移人猶山之損澤也欲之
侵人猶澤之損山也子曰忿思難禮曰忿毋求勝一
朝之忿忘其身以及其親可无懲乎書曰欲敗度禮
曰欲不可從飲食男女人之大欲存焉可无窒乎是
故欲全其為山則捍流潦欲全其為澤則禦隄潰是
懲忿窒欲之義也
雜卦曰損益盛衰之始也
損益二卦以盈虚消息而成其在六爻以終始盛衰
為義何則始乎損者卒乎盛也始乎益者終乎衰也
書曰滿招損謙受益孔子讀易至於損益喟然而歎
子夏曰夫子何歎焉子曰夫自損者必有益之自益
者必有决之吾是以歎也天道成而必變凡持滿而
能久者未嘗有也在輿遇三人下之遇一人式之調
其盈虚不令自滿所以能久也是故損益諸爻以隂
居剛以陽居柔者應損之義以陽居剛以隂居柔者
應益之義豈特其本爻為然又將取承乘而别之初
之遄往四之使遄者剛柔之偏勝也二之利貞五之
元吉三之得友上之得臣者盈虚之相𥙷也始於遄
往終於得臣者始損而終盛也始於大作終於勿恒
者始盛而終衰也損而不已必益益而不已必决始
終之辨不其然乎
初九已事遄往无咎酌損之象曰已事遄往尚合志也
初九兌也以陽居剛而在一卦之下應乎六四之艮
而承九二之震故曰已事遄往无咎已止也遄速也
初九之陽可謂有餘矣又承乎陽則益之又益者也
初居最下之位而兼有餘之資在損之時當損下以
益上滿而不損必有决之者矣宜止其事而速往以
益四乃為无咎也故曰酌損之酌取水也詩云泂酌
彼行潦挹彼注兹艮為山兌為澤以澤益山故有酌
損之象初九之陽六四之隂皆為有餘然酌而損之
在於初也子曰已事遄往尚合志也尚者上也謂六
四也裒多以益寡損有餘以補不足則與上合志不
亦宜乎
九二利貞征凶弗損益之象曰九二利貞中以為志也
九二震也以陽居柔而在下卦之中應乎六五之坤
而介於初九六三之際故曰利貞征凶初九陽也六
三隂也二居其間剛之得中也六四隂也上九陽也
五居其間柔之得中也征猶往也貞猶固也損道上
行二動而順其往宜也然九二六五既已損而中已
若又損之不已甚乎損之已甚物所不堪故以二五
為貞則利征斯凶矣故曰弗損益之說者或謂二弗
宜損益之可也夫過猶不及其咎均耳如二五者弗
可損弗可益剛柔相須多寡適稱中庸之道也故子
曰九二利貞中以為志也志非心志之謂書曰若射
之有志是也中道而立過之者俯而就之不至焉者
跂而及之斯以為志而已矣或曰損之已甚何遽凶
乎曰漢高帝唐太宗古今納諫之主也蕭何為民請
上林弃地高帝怒曰相國多受賈人金為民請吾苑
以自媚於民皇甫德參上書諫修洛陽宫太宗恚曰
是子使國家不役一人不收斗租宫人无髮乃稱其
意向非魏鄭公王衛尉之對二人者亦幾不免矣征
凶之戒可不知乎
六三三人行則損一人一人行則得其友象曰一人行
三則疑也
六三上體為坤下體為巽以隂居剛而在下卦之上
應上九而乘九二二爻皆震也故曰三人行則損一
人一人行則得其友損之成卦損九三以益上六也
初二皆陽至三而變是三人同行獨損一人也六三
獨行與上相應是一人行則得其友也三人行而損
一人何也兩則合三則疑也數起於一合於兩成於
三成而不虧者未之有也一者始也二者中也三者
終也終而不變者未之有也三人同行而二人相得
其一人者可无損乎凡易之情近而不相得則凶或
害之悔且吝不損其一則悔吝隨之矣一人行則得
其友何也天下之物未有无其偶者貮其心則同室
而不應一其志則千里而相求今六三一爻體乎坤
巽而其所應與其所乘皆體乎震若不弃九二而欲
求上九未有能得之者也故子曰一人行三則疑也
又曰天地絪緼萬物化醇男女搆精萬物化生言致
一也天地之所以化醇男女之所以化生皆以其精
氣之相交絪緼之相感故曰其為物不貮則其生物
不測若二其情而睽其志則生生之道廢矣三之得
友其致一之謂歟
六四損其疾使遄有喜无咎象曰損其疾亦可喜也
六四上體為艮下體亦為艮以隂居柔而在上卦之
下應乎初九之兌而介於六三六五坤巽之間故曰
損其疾使遄有喜无咎偏隂偏陽謂之疾隂陽相得
謂之喜六四以隂居柔而承乘皆隂可謂疾矣初九
之剛酌而損之是損其疾也遄之言速也艮為止兌
為說艮兌二少有相與之情焉初九已事而遄往六
四損其疾而使遄也使者物或使之非其自能也損
初九以益六四故初言合志而四言有喜君臣父子
夫婦朋友未有不相須以成者有喜无咎不亦宜乎
故子曰損其疾亦可喜也甘酸之不節淫溺之不禁
雖有盧扁之醫丹石之劑其能有益哉能損其疾斯
為可喜矣
六五或益之十朋之龜弗克違元吉象曰六五元吉自
上祐也
六五坤也以隂居剛而在上卦之中應九三而乘上
九二爻皆震也故曰或益之六五之義見於九二固
宜无所損益矣然而或益之者何哉自天祐之非人
之所能為也非其求而得之是以謂之或也書之所
謂謙受益孔子之所謂自損必有益之是也夫以二
五之得中固已足乎已而无待於外矣而上九之富
又自上而益之是以有或益之象也故曰十朋之龜
弗克違元吉十盈數也朋衆辭也爾雅有十龜之名
漢書新莾傳有十朋龜貞之說龜者决疑之物神明
之所寓也自二至上有龜之象焉離為龜頥為靈龜
是也書曰汝則從龜從筮從卿士從庶民從是之謂
大同身其康彊子孫其逄吉今也十朋之龜莫之能
違其為元吉也可知矣天且不違而况於人乎况於
鬼神乎是以謂之元吉也或曰十朋之龜直謂卜筮
而已乎曰非也賢人君子智謀之士國之所頼以為
蓍龜也六五之君九二之臣既相與以為治矣濟濟
多士生此王國考古以詔今忘軀而徇主者皆十朋
之龜也或曰六三上九聖人方以致一明之而乃為
六五之益何也曰六五者損之主也上九者損之終
也由六三而言則一人行而得其友由六五而言則
上下剛柔皆五之所為損益也上九居損之終自上
祐之謂之益也不亦宜乎故子曰六五元吉自上祐
也嗚呼天之所助者順也人之所助者信也豈以物
之豊儉為厚薄也哉損之享也至於用簋而自天祐
之獲十朋之龜王者之所以事天可以鑒此矣
上九弗損益之无咎貞吉利有攸往得臣无家象曰弗
損益之大得志也
上九震也以陽居柔而在上卦之上應六三而乘六
五二爻皆坤而三又巽也故曰弗損益之无咎貞吉
利有攸往上之弗損益之无咎貞吉與九二均也然
二為征凶而上為利有攸往何也曰此雜卦所謂盛
衰之始也在損之時始乎衰而卒乎盛九二在卦之
下損而得中又欲何往乎是以往凶也上九居卦之
終窮則變矣由損而之益是以利有攸往也故曰得
臣无家上為震三為巽三也者上之臣也三去其朋
獨行以應上故有得臣无家之象為人臣者以身徇
國不顧其家苟人主得而用之何功之不立何事之
不成哉是以利有攸往也故子曰弗損益之大得志
也益之初九即損之上九也益之象曰利有攸往其
初爻曰利用為大作元吉无咎其大得志之謂乎
兑震坤艮
序卦曰損而不已必益故受之以益
益之成卦損之反也自損之益艮反為震兌反為巽
上下相益而成也益之九五損之九二也益之六二
損之六五也六居五而九居二是以謂之損六居二
而九居五是以謂之益也艮兌為少震巽為長自少
而長益之象也或曰陽為益隂為損損二陽在下某
一在上至益而反之為損上而益下也曰損下二陽
其實兌也益下二隂其實震也陽為實隂為虚陽為
寡隂為衆未可以竒偶而分損益也以隂居隂以陽
居陽則謂之益以陽居隂以隂居陽則謂之損斯為
可矣損之為言不足益之為言有餘損益二卦其畫
皆九其五在上其四在下是損下而益上也其五在
下其四在上是損上而益下也震巽為益兌艮為損
震巽者長飬之日而兌艮者歛藏之時也損益之義
於是乎取之矣物極必反道窮必變兌艮之後繼以
震巽損而不已必益豈不然哉
益利有攸往利涉大川彖曰益損上益下民說无疆自
上下下其道大光利有攸往中正有慶利涉大川木道
乃行益動而巽日進无疆天施地生其益无方凡益之
道與時偕行
下震上巽成卦曰益者初為震二為坤三為艮四為
巽震為雷巽為風雷下而風上謂之益可乎曰未也
為其有坤艮之象焉坤也者萬物之所致飬也艮也
者萬物之所成終而所成始也雷以動之風以散之
致役乎坤而成乎艮斯之謂益矣故曰益損上益下
民說无疆自上下下其道大光元元之民愛之則親
利之則至損上益下民說无疆也不亦宜乎震自損
之上反居益之初在六二坤象之下坤為民震為動
動而得民者以其下之也自後者人先之自下者人
高之自上下下其道大光也不亦宜乎益利有攸往
利涉大川何謂也曰震為動而在卦之下有攸往之
象焉兌為澤而在卦之上有大川之象焉巽為木而
震動其上有乘舟利涉之象焉益有二震初九者動
之始也九五者位乎中正也其動之始也應乎六四
之巽其位乎中正也應乎六二之坤是以利有攸往
而利涉大川也昔之欲用其民者必能損己以益之
是故可與赴白刃蹈水火而忘其死矣故子曰利有
攸往中正有慶利涉大川益道乃行益字誤為木伊
川程氏辨之矣說者以卦有木象故不取程說非也
或難曰乾自配坤震自配巽今吾子以乾遇巽震遇
坤皆強而合之何也曰乾為金巽為木陽金隂木是
以謂之合也震為木坤為土隂土陽木是以謂之合
也豈苟云乎哉夫子既釋彖辭又從而暢之曰益動
而巽日進无疆天施地生其益无方凡益之道與時
偕行何謂也曰震巽者乾坤之一索也覆而取之有
兌艮焉兌艮者乾坤之三索也震為元巽為亨兌為
利艮為貞而中含坤象坤為地為母萬物之資生也
是以言日進无疆也震為東巽為南兌為西艮為北
是以言其益无方也震為春巽為夏兌為秋艮為冬
是以言與時偕行也損之與時偕行亦如是爾聖人
以咸恒言夫婦始終之道以損益言上下盈虚之理
文雖參錯而旨則同歸學者可以深求而自得之也
不然則震巽成卦奚取於无疆无方之義哉
象曰風雷益君子以見善則遷有過則改
風者巽也雷者震也雷上風下則其常也風上雷下
是相益之義也雷下則風高而益號風上則雷近而
益震是之謂益矣君子見善而遷則過日以遠聞過
而改則善日以崇亦猶是爾及其相益而不已也則
雷風作莫測其鼓之舞之之形君子之行孰知其遷
善改過之跡是以儗而象之也傳曰積善在身猶長
日加益而人不知也又曰與善人處如入芝蘭之室
久而不聞其香即與之化矣遷善改過為益也宜哉
故曰損德之修也益德之裕也損先難而後易益長
裕而不設損以遠害益以興利裕猶益也遷善改過
所以裕其德而興利也懲忿窒欲所以修其德而遠
害也由損而益所謂先難而後易也其益无方所謂
長裕而不設也
雜卦曰損益盛衰之始也
雜卦之義已解在前以隂居剛以陽居柔則謂之損
以隂居柔以陽居剛則謂之益是故損之初九六四
為益而不為損益之六三上九為損而不為益四爻
之象皆不應卦義然初九已事遄往六四損其疾使
遄有喜无咎六三益之用凶事上九莫益之或擊之
立心勿恒凶者何也初九六四損之始也志在於損
而始乎益必能損下以益上是故有喜而无咎也六
三上九益之終也志在於益而終乎損者豈其情哉
其必有決之者矣是故立心勿恒凶也乃若初九之
无咎六二之永貞六四之有孚九五之元吉則應其
義矣上下相孚以成其益元吉无咎不亦宜乎
初九利用為大作元吉无咎象曰元吉无咎下不厚事
也
初九震也以陽居剛而在卦之最下應六四而承六
二二爻皆坤而四又巽也故曰利用為大作大作者
大有為也益之初九損之上九也自上而来在坤之
下得以貴下賤之義故上言利有攸往而初言利用
大作也震為動坤為民故有為民大作之象坤順也
巽巽也由動而巽順以成之事行而不悖令出而无
違是以作而无不利也故曰元吉无咎既曰元吉而
又曰无咎何也興作之事勞民動衆吉而未免於有
咎者多矣是以既曰元吉而又曰无咎與師吉无咎
之義同也子曰元吉无咎下不厚事也下字誤為不
下下者彖之所謂自上下下其道大光者也損己以
益人自上而下下仁厚之事也元吉无咎不亦宜乎
元者善之長也君子長民之道也時君世主所以作
不順而為无成者惟宫室是營臺池是葺從一己之
欲而咈百姓之心也君子曰以佚道使民雖勞不怨
孔子之稱禹曰卑宫室而盡力乎溝洫禹吾無間然
矣夫如是又何咎之有哉繋辭曰斵木為耜揉木為
耒耒耨之利以教天下盖取諸益皆厚下之事也益
以興利其斯之謂矣
六二或益之十朋之龜弗克違永貞吉王用享于帝吉
象曰或益之自外来也
六二坤也以隂居柔而在下卦之中應九五乘初九
二爻皆震也故曰或益之九五六二既相為益矣而
初九之剛又自外来益之是以有或益之象也故曰
十朋之龜勿克違永貞吉自初至五有龜象與損之
六五稱龜同也益之初即損之上益之二即損之五
是以二爻之辭略同所以異者五為元吉而二為永
貞吉君臣之道也或曰子謂十朋之龜賢人君子之
象人君獲之是以元吉六二既非君之道何以亦言
十朋之龜乎曰卜筮决疑逹于上下豈直王者用之
哉周公相成王一飯三吐哺一沭三握髮惟恐失天
下之賢人者重十朋之龜也若曰居人臣之位以身
任天下之重而无頼於多士者吾未見其能濟也賢
者為之謀智者為之慮夫豈皆其智力之所及哉其
必有隂相之者矣故五言自上祐也二言自外来也
皆係之神明非人力之所能為也惟龜筮之无違天
人之咸助而能永保其貞斯人臣之吉矣故又曰王
用享于帝吉王之享帝與臣之享上其義一也位乎
地而應乎天體乎坤而順乎震是豈以犧牲玉帛為
享者哉固有以當天心矣損言二簋於彖益言享帝
於爻盖互𤼵其文也
六三益之用凶事无咎有孚中行告公用圭象曰益用
凶事固有之也
六三上體為艮下體亦為艮以隂居剛而在下卦之
上應乎上九之兌而介於六二六四坤巽之間故曰
益之益之六三損之六四也在損而居四故宜損其
疾在益而居三故宜益之也當益之時損上益下六
三承乘皆隂而又以隂居之宜損上九之剛以益之
斯為可矣然艮為山兌為澤相與為損而不為益上
九居益之終以高為說非能自損以益下者也故曰
用凶事无咎凶事有三有扎瘥之政有死喪之禮有
兵革之事今益之時損上益下其凶荒扎瘥之政乎
艮為冬震為春民食匱於冬則王澤行於春故有救
災恤凶之象夫損上益下亦不可以為常也唯用之
於荒政則无咎矣故又曰有孚中行告公用圭中行
謂九五也五體乎震故也有孚謂六四也四於三為
近而五為孚也圭於古者以為信若今符節之類周
官典瑞珍圭以徵守以恤凶荒是也四體巽巽為命
令為潔齊故有告公用圭之象六三宜益而莫之益
上九宜損而不自損以六四之才孚于九五而請命
於中行自五有命告之用圭是以用凶事而无咎也
子路為蒲宰與民修水備閔其匱餓而予之一簞食
一壺漿孔子使子貢止之子路忿然曰夫子以仁教
而禁其行也由也不受孔子曰汝以民為餓何不白
於君𤼵倉廪以賑之而私以汝食饋之是明君之无
惠而見己之德美矣汝速已則可不則汝之見罪必
矣漢汲黯矯制發河内倉粟以賑饑民苟非有孚
于上其能无咎也哉子曰益用凶事固有之也當益
之時不能使家給人足而至用凶荒之政固有其咎
矣然天災流行國家代有救災賑乏曾何咎之有哉
六四中行告公從利用為依遷國象曰告公從以益志
也
六四上體為坤下體為巽以隂居柔而在上卦之下
應初九而乘九五二爻皆震故曰中行告公從利用
為依遷國益之六四損之六三也在損而居三故言
得友在益而居四故言遷國也初者四之配也故初
言利用大作而四言利用遷國互明之也中行九五
也初九六四雖有大作之宜然必孚于九五告而從
之然後可為也依猶從也詩云謀之不臧則具是依
興作之事无大於遷國者然且從之則小者可知矣
傳曰懷與安實敗名又曰宴安鴆毒不可懷也先王
知其然是故通其變使民不倦商之賢王不常厥邑
者豈厭安逸而思勞苦也哉盤庚之籲衆曰若乘舟
汝弗濟臭厥載此益之所深戒也故其彖曰利有攸
往利涉大川而初九六四皆有利用之辭變通之義
也以六四之柔順九五之中行謀无不從計无不合
斯可以大有為矣故子曰告公從以益志也九五之
志在於益下則其從之不亦宜乎益志者惠心之謂
矣
九五有孚惠心勿問元吉有孚惠我德象曰有孚惠心
勿問之矣惠我德大得志也
九五震也以陽居剛而在上卦之中應六二而乘六
四二爻皆坤而四又巽也故曰有孚惠心勿問元吉
震巽配也震坤合也震者萬物生長之時而坤者溥
博无疆者也九五居得致之位操能致之資有至誠
惠下之心勿問其親疎遠近此疆爾界而一視之六
二自遠而應六四自近而比相與為益民說无疆至
於初九之大作六三之凶政无不得其所欲信乎德
施之普矣謂之元吉不亦宜乎益之五即損之二也
在損而居二故為利貞在益而居五故為元吉也或
曰當益之時損上益下而九五處於至損乃為元吉
何也曰有若不云乎百姓足君孰與不足百姓不足
君孰與足是故初九六四者君能下下以成其政也
六二九五者臣能歸美以報其上也故曰有孚惠我
德我之有孚于人則人之有孚于我固其宜也君之
愛民如其子則民之愛君如其父母君之視臣如手
足則臣之視君如腹心是所謂有孚惠我德也故子
曰上有至誠惠下之心下有至誠德上之意何欲而
不得何求而不遂哉
上九莫益之或擊之立心勿恒凶象曰莫益之偏辭也
或擊之自外来也
上九兌也以陽居柔而在上卦之上應六三之艮而
乘九五之震故曰莫益之益之上九損之初九也在
損而居初故能酌損之在益而居上故莫之益也初
九之於六四九五之於六二我有以益之彼亦有以
益于我是以元吉无咎上九之於六三我无以益之
彼亦莫肯益于我相與為損日朘月削至於亡而已
矣故曰或擊之當益之時九五居尊受天下之益而
上九傲然據於其上不能自損以益下或擊之也不
亦宜乎周苪良夫諫厲王曰夫王人者將導利而布
之上下者也苟或專之其害多矣故曰立心勿恒凶
恒久也變而通之恒久之道也在易之恒雷風相與
者也其在於益風雷相益者也使益之上九能變而
通之斯可以久而无咎矣求益而不已貪利而无厭
真无恒之人也其凶宜哉故子曰莫益之偏辭也或
擊之自外来也我莫肯益物物莫肯益我皆私己一
偏之辭也六三之艮雖與上不能相益烏能反害之
哉然則或擊之者自外来也或曰易以上卦為外下
卦為内初九六二内卦也謂之自外来何也上九外
之極也擊之者亦自外来何也曰子不云乎自損者
必有益之故損之六五得益於上九反而為益則益
之六二得益於初九謂之自外来者明其自上九而
来也自益者必有决之故益之上九居外卦之極乘
九五之剛有澤上於天之象益雖利涉大川然至此
而後决謂之自外来者明其將變而為夬也子曰君
子居其室出其言善則千里之外應之况其邇者乎
居其室出其言不善則千里之外違之况其邇者乎
是以六二上九之辭皆稱或而夫子明其自外来也
謂天禍福之无方吉凶之不測是以君子畏之也子
曰君子安其身而後動易其心而後語定其交而後
求君子修此三者故全也危以動故民不與也懼以
語故民不應也无交而求則民不與也莫之與則傷
之者至矣上九陽也陽為動而乘五之尊危以動也
其體兌兌為口舌而當震之威懼以語也其應艮艮
為止而不能自損以益之方且求益而不已是无交
而求也傷之者至不亦宜乎或曰初九之於六四六
二之於九五既相益矣上九苟自損以益六三則三
與上皆益豈非益而不已者哉曰上九苟自損以益
六三則一隂一陽離下坎上既濟之象也烏有一偏
之咎哉
周易經傳集解卷二十一
