周易經傳集解剥復卷十二
宋林栗撰
序卦曰賁者飾也致飾然後亨則盡矣故受之以剥剥
之成卦賁之變也自賁之剥上艮不動離變為坤易
其二剛而成剥也夫所以為賁者離與艮也離為火
艮坤為土火熄而為土則盡矣所以為賁者剛與柔
也剛為質柔為文質化而為文則盡矣夫質文之為
言猶本末也無本不立無文不行然使天下蕩然曰
趨於文則末勝而本離矣故夫離之在賁非能亨也
柔來文之故亨艮之在賁非能往也剛上文之故小
利有攸往然則當賁之時末既勝矣况又變而為坤
哉是以謂之剥也蓋孔子嘗自筮得賁焉愀然有不
平之色子張進曰筮得賁吉而愀然何也子曰以其
離在艮下山下有火謂之賁非正色之卦也吾聞丹
漆不文白玉不凋質有餘不受飾故也是以賁之交
爻不言餘色而專言潔白不言華飾而專言粉素蓋
將以反其質歟
剥不利有攸往彖曰剥剥也柔變剛也不利有攸往小
人長也順而止之觀象也君子尚消息盈虚天行也
下坤上艮成卦曰剥者初為坤二與三亦為坤四為
艮然則剥之四象惟以坤艮言之坤土也艮亦土也
坤為平地而艮則山也草木華實莫不盡落惟有山
在地上耳此卦之所以為剥也故子曰剥剥也柔變
剛也剥不利有攸往何謂也曰方賁之時小利有攸
往而已况於剥乎剥者隂消陽之卦也陽為君子隂
為小人五陽為主而一隂為客君子盛而小人窮矣
故其卦為夬其彖曰利有攸往五隂為主而一陽為
客小人盛而君子微矣故其卦為剥其彖曰不利有
攸往凡此皆為君子言之也坤順也艮止也君子觀
此之象是以順時而止之也故子曰不利有攸往小
人長也順而止之觀象也夫子既已釋其象又從而
贊之曰君子尚消息盈虚天行也蓋言君子小人如
天之行四時之運一消一息一盈一虚以陽言之則
息於春盈於夏消於秋虚於冬方其消也而欲其息
方其虚也而求其盈不可得也君子是以尚其理而
不敢必其道之行也雖然聖人之作易也其於君子
愛之之至也其於小人憂之之深也愛之至則畀其
周身之防憂之深則開其為善之利至於轉禍為福
撥亂為治蓋聖人之本心也故夫復臨泰壯夬者五
陽之序也姤遯否觀剝者五隂之序也而易之序則
不然陽先退而後進故自泰而之臨自臨而之復然
後繼之以壯夬者所以成其治也隂先進而後退故
自否而之觀自觀而之剥然後反之以遯姤者所以
止其亂也以為治亂皆任之自然則人事廢矣是故
四卦凡彖與爻吉多而凶少至於否剥猶有吉亨無
不利之辭不亦轉禍為福之意歟
象曰山附於地剥上以厚下安宅
山者艮也地者坤也山附於地無餘藴矣君子觀此
之象以為草木盡剝而山巍然獨存者非以其基厚
故歟山有君之象地有民之象為人上者得不厚下
以為安宅乎
雜卦曰剥爛也
剥之為義多矣草木之落謂之剥八月剥棗是也宫
室之壞謂之剥上九剝廬是也器物之爛謂之剥初
六剥牀是也然剥之成卦剥以下反上其所由來漸
矣故取喻於草木之落不若取於宫室之壞取於宫
室之壞不若取於器物之爛是以剥之諸爻皆取剥
牀為象至於上九然後繫之以碩果剥廬之義焉
初六剥牀以足蔑貞凶象曰剥牀以足以滅下也
初六坤也以隂居剛而在一卦之下上无其應而承
於六二二亦坤也故曰剥牀以足蔑牀上實而下虚
有剥之象初在下為足體坤為虚在剥之時譬之牀
爛而其足蔑矣蔑滅也牀蔑其足其與幾何故曰貞
凶貞正也固也以此為正以此為固凶其宜矣子曰
剥牀以足以滅下也滅下蓋釋以足蔑之文讀者遂
以蔑連下文失之矣按荀本蔑字並作滅
六二剥牀以辨蔑貞凶象曰剥牀以辨未有與也
六二坤也以隂居柔而在下卦之中上无其應而承
於六三三亦坤也故曰剥牀以辨蔑牀簀謂之辨辨
牀之中牀足分辨之處也爛其牀而蔑其辨勢已迫
矣貞而不去凶何疑乎故曰貞凶子曰剥牀以辨未
有與也未字當讀為末末無也凡卦六二吉多而凶
少何也以其居正而得中也然而有與則為正無與
則為邪今剥之二遠無所應近無所與陷於群隂之
中是以為剥牀之象也若上有九五則為觀近有九
三則為賁何遽凶哉或曰剥至六三有應故六二言
未於義亦通
六三剥之无咎象曰剥之无咎失上下也
六三上體為坤下體亦為坤以隂居剛而在下卦之
上應乎上九之震故曰剥之无咎自初至五皆剥也
剥之為義凶矣而此言无咎何也曰重坤者天下之
至順也而應乎震順以動者也順以動而謂之剥何
也曰上下皆坤而在群隂之中但見其順未見其動
也雖有順動之志而當是之時有不可不剥者矣夫
初剥牀足二剥牀辨至三及其茵薦矣初二皆凶而
三乃无咎何也曰初二以坤遇坤上无其應貞而不
去是以凶也三以坤應震將去之矣雖牀之剥又何
咎哉子曰剥之无咎失上下也上謂六四下謂六二
也三承於四四又艮也苟无其應斯此之矣今以九
在上坤震相與其於六四宜喪其朋無相得之理矣
四不之得而况於二乎三在剥之中既為所剥矣所
以无咎者失上下之情而獨應上九也吉則未能免
咎而已
六四剥牀以膚凶象曰剥牀以膚切近災也
六四上體為艮下體為坤以隂居柔而在下卦之下
下无其應而承於六五五亦坤也故曰剥牀以膚膚
皮膚也坤為剥艮為膚剥牀而及其膚去之晚矣况
又安寢而不去乎故不曰貞凶而直言凶也子曰剥
牀以膚切近災也或曰牀爛及膚猶寢地也何遽凶
乎曰非此之謂也爛於文從火災亦從火火之熟物
謂之爛火之燼物謂之災熒熒之火先爛其足次爛
其辨又爛其薦以及其膚然且熟寢而不知覺此其
所以凶也賈誼所謂厝火積薪之下而寢其上火未
然因謂之安斯之謂也剥之下卦自離而變其取諸
火也宜哉故曰為近切之災
六五貫魚以宫人寵無不利象曰以宫人寵終无尤也
六五坤也以隂居剛而在上卦之中下无其應而承
於上九之震故曰貫魚以宫人寵坤為魚為婦人為
衆故有貫魚宫人之象五隂而一陽貫魚之象也五
隂順序魚貫而進宫人之象也剥至於五凶之極也
聖人有所不忍言也謂其無應而承於震故别設義
以救之五隂魚貫以承上九上九以宫人之寵寵之
斯為善矣非柔變剛之義也故曰无不利以宫人寵
寵无不被而有尊卑之序也夫豈特宫人為然人君
之於臣下寵之有序賤不妨貴小不加大遠不間親
新不間舊則民志定矣何不利之有哉故子曰以宫
人寵終无尤也終之為言其上九之謂乎
上九碩果不食君子得輿小人剥廬象曰君子得輿民
所載也小人剥廬終不可用也
上九震也以陽居柔而在一卦之上應乎六三之坤故
曰碩果上九之艮極反而成震者也艮為果蓏震為反
生五陽盡剥而上九獨存故有碩果不食之象剥爛也
碩大也果之枝葉華實莫不盡剥矣而留其碩大者於
其上室於爛而不食將以復種也坤為土震為動果爛
入土陽氣動而復生矣可剥而復之象也故曰君子
得輿小人剥廬輿車也衆也廬屋也坤為衆為輿艮為
廬陽為君子隂為小人故有得輿剥廬之象六五之
剥極矣有君子焉民之所載也應乎六三之坤得輿之
象也自五以下其象皆坤既見君子則共載之也若
以小人當之則剥其廬矣屋之壁戶牖莫不盡剥矣而
飄然茨瓦蓋覆其上僅有存耳君子得之則葺理其
下而居之小人則徹其茨瓦剥廬而後己也故曰君
子得輿民所載也小人剥廬終不可用也漢之光武
唐之肅宗得輿者也漢之靈獻唐之僖昭剥廬者也
彼其所用皆小人必至於天下大壞極亂而後止也
序卦曰剥者剥也物不可以終盡剥窮上反下故受之
以復
復之成卦剥之反也自剥之復初上相易而成也物
窮則反理之必至剥之上九窮矣是以反於初九而
成復也剥者隂盛之象復者陽生之象也方歲之寒
草木凋瘁蟲獸蟄藏人民廬處山童而川冰可謂剥
矣及夫一陽之生固未盛也而凋瘁者芽蟄藏者奮
廬處者出童者青而冰者泮矣是以謂之復也
復亨出入无疾朋來无咎反復其道七日來復利有攸
往彖曰復亨剛反動而以順行是以出入无疾朋來无
咎反復其道七日來復天行也利有攸往剛長也復其
見天地之心乎
下震上坤成卦曰復者初為震自二以往皆為坤也
震動也坤順也動而順復之義也震為雷坤為地雷
在地中復之象也夫隂陽之運有如循環方其消而
為剥也陽氣幾盡於外矣及夫艮反為震而乃出乎
地中是以謂之復也復亨出入无疾朋來无咎何謂
也曰復反也亨通也陽氣反而後通也出者震也入
者艮也初為震而三有艮體故有出入之象疾害也
方剥之時非特不利於出也雖入此室處猶懼不免
焉至此而出入自如莫或害之矣朋衆也坤為衆自
外為來故有朋來之象方剥之時君子保身之不暇
奚可以得衆乎衆之所聚禍之所歸也至此則朋衆
方來而莫或咎之矣朋之來也非以為利也相與反
復其道焉耳初九以陽居剛故諸爻反復無非道者
故子曰復亨剛反也動而以順行是以出入无疾朋
來无咎反復其道也七日來復利有攸往何謂也曰
七曰之義諸家紛然不同大率言自剥至復為七日
皆失之矣而六日七分尤為繆妄惟伊川程氏曰姤
七變而為復臨川王氏曰隂陽之往復以日論之可
也以月以歲論之可也今取之夫隂陽之運十二而
周故天有十二次地有十二分日有十二辰歲有十
二月此其最著者也十二辰為一日有晝夜昏明之
異也十二月為一歲有冬夏寒暑之變也至於十二
月為浹十二歲為紀旡昏明之異無寒暑之變其差
甚微而人弗之覺也易之為書微顯闡幽故常言三
日七日以驗其近三歲十歲以騐其遠至於言時月
則絶無而僅有皆𨼆奥其辭不使易而知之耳自子
至午自午至子其數七也自寅至申自申至寅其數
亦七也在易以卦配則自復至姤自姤至復其數皆
七也若自復至遯自姤至臨則其數八矣夫積十二
辰而以日數之者日之一度也積日三十而以月數
之者月之一周也日陽物也月隂物也七陽數也八
隂數也舉日稱七故於一陽言之正應乎七數也舉
月稱八故於二隂言之正應乎八數也聖人因象以
寓辭因辭以寓意八月有凶七日來復蓋有喜懼之
辭焉學者不可不知也然而不言於遯而言於臨者
此則互文見義相為表裏是故繫之以月也易卦以
月繫惟此而已詩言一之日二之日與此同意若從
卦氣之說則剥後十卦然後為復非但六日七分而
已也故子曰七日來復天行也凡彖曰消長之義夫
子每以天行釋之以為必至之理也利有攸往剛長
也言自復之臨自臨之泰也不利於剥則利於復可
知矣故又曰復其見天地之心乎方其未復也天地
閉塞萬物摧殘賢愚易其位善惡乖其應若無天理
惟人自為耳故老耼氏有天地不仁之說而申包胥
有人衆勝天之語方此時也天地之心何自而見哉
及其復也陽氣動乎地中一草一木稍有芽蘖之意
其及物也幾何而天地之心生成之德已自可見矣
天地者萬物之父母人君者萬民之天地也方其剝
也苛政以殘之重斂以困之用其所惡棄其所好民
未有不以為厲己也及其復也用一賢去一佞發一
政施一令其利澤曾未幾何而人民愛物之心已自
可見矣天下之人必曰吾君仁聖如此但為小人所
誤耳故曰復其見天地之心乎由是言之凡世人所
謂善惡無報天道難期者皆由否剥之世而論天地
也天地之大德曰生至復而後心可見矣聖人於此
見天地之心而愚於此見聖人之意也不其然乎
象曰雷在地中復先王以至日閉關商旅不行后不省
方
雷者震也地者坤也雷在地中復而將奮也先儒皆
以復為建子之月愚於臨卦既覺其非今以象攷之
所以為復者震也非坎也今夫火生於艮而王於離
歸乎乾而絶乎坎是故絶而復生者坎中之陽也水
生於坤而王於坎歸乎巽而絶乎離是故絶而復生
者離中之隂也坎中之陽其微若是而以為出入无
疾利有攸往之象不既疎乎是故聖人取諸震坤以
為來復仲春之月雷乃發聲則建寅之月雷固在地
中也雖在地中而蟄者振矣先王觀此之象至於來
復之日而閉關施行者以為歲於是乎更新萬物於
是乎更始諸侯之賓客於是乎告歸四方之商旅於
是乎啟行巡狩省成於是乎戒事將欲闢之必先翕
之閉關絶行謀始之義也子曰夏殷之禮吾能言之
杞宋不足徵也而况於百世之後乎
雜卦曰復反也
復之成卦以上初反本而成其在諸爻以反於初九
為義反之為言反身之謂也夫剥復消長本以明君
子小人進退之象然一陽之生在乾為勿用雖曰來
復有動順之義方於交泰之初則有間矣故君子於
此出處語默猶在所擇焉未可以勇於進也是以六
爻无利用之辭而專明反身之義聖人之旨蓋可見
矣或曰然則彖言利有攸往何也曰利有攸往為主
復者言之也復而不往則一陽而勝五隂未見其可
也自復以往則為臨為泰為壯為夬謂之利也不亦
宜乎
初九不遠復無祇悔元吉象曰不遠之復以修身也
初九震也以陽居剛而在一卦之下配在六四而承
於六二二四皆坤也故曰不遠復復之初九即剥之
上九也在剥為艮而在復為震震反則為艮艮反則
為震也艮為冬而震為春艮東北而震居東自冬而
徂春自北而之東其順若循環其易如反掌是以謂
之不遠復也或曰然則何取於坤哉曰坤也者地也
艮為果蓏震為反生果之反而生也非地則可乎是
故剥以一陽而入乎地復以一陽而出乎坤是以謂
之不遠也故曰无祗悔元吉祗至也元善也大也自
剥而復自艮而震以月言之一月也以日言之一日
也以行事言之一事也以思念言之一念也人誰無
過過而能改善莫大焉一事之過而改之一念之失
而復之無至於悔斯為元吉矣或曰彖言七日來復
而吾子以為一日何其戾哉曰甚矣子之不達也彖
言七日來復自隂始隂陽之往復其數皆七何以為
不遠之義乎若夫始之隂自兊而巽則非艮震之比
也易有言終朝者有言終日者有言不終者有言三
日者至於七止矣而以為不遠之義不已疎乎故順
而言之也爻言不遠復自剥而復言之也夫子曰不
遠之復以修身也君子知外物之不可必也以修此
身而已矣子曰顔氏之子其殆庶幾乎有不善未嘗
不知知之未嘗復行也其修身之謂乎又曰復德之
本也草木歸根而後生君子反身而後行德之本也
又曰復小而辨於物小之言微也五隂而一陽可謂
微小矣陽雖小而隂莫之傷是謂與物辨也又曰復
以自新顔氏之謂也
六二休復吉象曰休復之吉以下仁也
六二坤也以隂居柔而在下卦之中上无其應而乘
乎初九之震故曰休復休休自得之貌一陽為復之
主五隂朋來反復其道者也以坤遇震以六二從初
九陽上行而隂下趨是以其心休休然無入而不自
得也故曰吉聞一善言見一善行沛然若決江河莫
之能禦斯之謂吉矣子曰休復之吉以下仁也初在
二下震為木仁也六二可謂親仁矣不言親仁而言
下仁者謂其從之也如水之就下矣故曰仁者安仁
初九是也智者利仁六二是也說者乃以六二為自
下於人不亦倒置而言之乎
六三頻復厲无咎象曰頻復之厲義无咎也
六三上體為坤下體為艮以隂居剛而在下卦之上
上无其應而連於初九之震故曰頻復頻屢也坤為
順艮為止三不中不正而乘承皆隂將順復止將止
復順其失道也屢矣然而天下之動必正乎一當復
之時初九以一陽居下為衆所歸三雖不正與初同
體雖屢失道終必復焉故曰厲厲危也孟子有言欲
知舜跖之分無他利與善之間耳屢失屢復其去跖
也幾希然而猶知復也則與迷復有間矣故曰无咎
聖人常善教人故無棄人危而能反猶可以无咎也
故子曰頻復之厲義无咎也惟聖罔念作狂惟狂克
念作聖困而學之又其次也其六三之謂乎
六四中行獨復象曰中行獨復以從道也
六四上體為坤下體亦為坤以隂居柔而在上卦之
下應乎初九之震故曰中行獨復凡卦以二五為中
此獨以四為中何也記曰君子之中庸也君子而時
中孟子曰執中無權猶執一也上下五隂四居其中
羣隂未復己獨應焉是以謂之中行也或曰六二最
近於初復之最先者也四為獨復何哉曰四之復也
非至是而後應也其復也久矣在剥為六三獨應於
上在復為六四獨應於初故三失上下之情而四先
羣隂之復也剥之上九而無六三何能以順而止復
之初九而無六四何以能動而順是知四為最先而
二次之也四言獨而二言休玩其辭而知之矣子曰
中行獨復以從道也道也者以别於利也四之從初
在剥則然豈為利也哉是故爻辭不繫之吉明其心
之所存不以吉凶而從違也
六五敦復无悔象曰敦復无悔中以自考也
六五坤也以隂居剛而在上卦之中下无其應而乘
乎六四四亦坤也故曰敦復敦厚也益也艮之九三
既已艮矣上九謂之敦艮者又從而附益之也故臨
之六五正應九二則上六為敦臨復之六四正應初
九則六五為敦復夫六五下无所應上无所與苟不
附於六四則去復遠矣為其居中而得其所附是以
謂之敦復也復之又復新之又新也故曰无悔復至
於五復之道成矣成者成也自明而誠者勉而中思
而得也自初來復至五而成則幾於性矣故无悔之
辭與初九同初无衹悔尚或有之至五則无復悔矣
故子曰敦復无悔中以自考也考成也君子之所以
成已也何以不成於上六而成於六五為其得中也
反身而誠得其固有之中六五之謂矣或生而知之
或學而知之或困而知之及其知之一也或安而行
之或利而行之或勉強而行之及其成功一也
上六迷復凶有災𤯝用行師終有大敗以其國君凶至
于十年不克征象曰迷復之凶反君道也
上六坤也以隂居柔而在一卦之上下无其應而乘
乎六五亦坤也故曰迷復迷失道也
六之於初九遠矣言應則背言親則疎言同則
異言因則失矣是以為失道也上六之與四隂同體
乎坤坤為順四隂之所以吉无咎者以其順而復於
初也上六雖順而失其道矣所謂順非而澤從惡若
流者也譬之適越北首之燕南轅疾馳而愈遠矣故
曰凶又曰有災眚以迷為復凶何免乎災自外至眚
自己作書曰天作孽猶可違自作孽不可逭至於是
也謂之災則有人為之咎焉謂之眚則有天降之罰
焉雖有聖賢不能為之謀矣凡上六之凶皆剥之凶
也不言於剥而言於復者以為苟能知復雖剥之窮
可以无悔以迷為復凶乃成也保邦而自守猶懼不
免况用之行師乎此所謂自作孽者也故曰終有大
敗以其國君凶至于十年不克征桀紂之亡幽厲之
敗皆是物也以其國與其君皆凶也易以近言日以
遠言年十者數之極也征行也至于十年不克征則
不復可征矣甚之之辭也子曰迷復之凶反君道也
書稱有苗昏迷不恭反道敗德是也君人之道以貴
下賤以賢下不肖則天下雖亂而可治家國雖亡而
可存初九之所以復也今以六居上隂柔不中順非
而自聖其於君道不亦反乎聖人之戒可謂深切著
明矣伊尹訓大甲思庸无俾世迷畏上六之災也
周易經傳集解卷十二
