周易經傳集解卷二十九
宋林栗撰
序卦曰旅而無所容故受之以巽巽者入也
巽旅之變也自旅之巽變二五為剛而四為柔也豐
旅二卦皆含巽象於中至是乃伏而在下然後為巽
也豐失其所居巽則不失其居矣旅而無所容巽則
有所入矣是故豐旅之二五以體巽故能吉亨及其
成卦則柔下而剛中乃制也以巽制乎剛以中正制
乎巽所以成其德也又曰巽稱而𨼆稱舉也有所舉
而𨼆其形聲也巽有兑象兑為口舌而皆㐲於下是
以知其𨼆也又曰巽以行權權者所以制輕重也柔
巽之行豈大人君子之常哉所以權一時之宜也仲
尼以此九卦見文王憂患之心而說者或以巽有巽
權之義而遂言剛果之情則失之遠矣
巽小亨利有攸往利見大人彖曰重巽以申命剛巽乎
中正而志行柔皆順乎剛是以小亨利有攸往利見大
人
下巽上巽成卦曰巽者初為巽二為兑三為離四又
為巽四象八卦上下反覆不出乎三陰之中是以不
失其為巽也夫以一陰居二陽之下旣以卑矣而又
重之則為巽已甚躪踐於人非中庸之行也若夫立
改造事發號施令將以順人之心從衆之欲言或未
喻信或未孚則雖以重巽之行而不為過矣故子曰
重巽以申命巽為風風主號令故也重字當用去聲
讀為再重今皆為平聲之重言其形去聲之重言其
義重巽者是申命之象也書曰帝舜申之亦再也巽
何以亨小而亨也小何以亨利有攸往也曷為利有
攸往利見大人也曷為利見大人柔順乎剛也孰為
大人剛巽乎中正也剛不巽乎中正則志不得行柔
不順乎剛則往無所利何自而亨哉在卦九二九五
剛巽乎中正也初六六四柔順乎剛也初之於二四
之於五皆無違拒之情是以知其利見大人也故子
曰剛巽乎中正而志行柔皆順乎剛是以小亨利有
攸往利見大人盖相因之辭也
象曰隨風巽君子以申命行事
巽為風重卦為隨風風者天之所以鼓舞萬物者也
命者君之所以鼓舞萬民者也然風有東飄而西聲
命有朝出而暮更是故風之一至草未必偃命之一
下民未必從隨之以風申之以命然後草木靡然而
偃民者靡然而聽矣是以君子行事必先之以號令
至於再至於三者蓋取諸此也
雜卦曰兑見而巽㐲也
巽兑二卦以重陰㐲見而成其在六爻以一㐲一見
為義何則巽入也兑說也入則㐲於内說則見於外
自然之理與𧰼符矣是故巽之諸爻皆伏於下而其
義亦㐲而難明兑之諸爻皆見於上而其義亦見而
易察繫曰中心疑者其辭枝巽巽之謂矣初六進退
而又利武人之貞九二巽在牀而又用史巫紛若九
三有頻巽之吝六四有三品之獲九五既曰貞吉又
曰悔亡既曰无不利又曰初无有終既曰无初有終
又曰先庾後庾吉上六巽在牀下而又喪其資斧可
謂㐲而難明然初六難㐲而承上九二二㐲而從初
故初利而二吉六四雖㐲而上承九五九五㐲而從
四故五貞吉而四悔亡若夫九三之吝上九之凶則
以其㐲而無所入故也一字之訓該括無遺非天下
至之精其就能與於此哉
初六進退利武人之貞𧰼曰進退志凝也利武人之貞
志治也
初六巽也以陰居剛而在下卦之下上无其應而承
於九二之兑故曰進退者巽之性也而又雜乎柔剛
剛為進柔為退二非其應而近之此其所以進退也
然重卦諸爻皆不相應初六之於九二彼無外應此
無他與能勿從乎故曰武人之貞夫需事之賊也疑
行之惑也一進一退於何而利乎惟武人之貞斯惟
利矣武人之患在于躁妄武人而貞固則量敵而後
進慮勝而後會者也以初六之進退宜若不足與有
為能用武人之貞見可而進知難而退何不利之有
哉故夫子曰進退志凝也利武人之貞志治也治也
者言不亂也其志不亂則審於彼已之勢明於利害
之情或進或退無時而不可矣巽為入為㐲為不果
而其究躁卦武人之貞其取諸此與
九二巽在牀下用史巫紛若吉元咎𧰼曰紛若之吉得
中也
九二兑也以陽居柔而在下卦之中上无其應而乘
於初六之巽故曰巽在牀下巽之初爻有牀之下象
焉方巽之時剛柔上下莫不皆㐲九二不從初六則
㐲於牀下矣夫㐲於牀下者豈有求於人卑辱而至
于此哉中心有疑將以決神明也故曰用史巫紛若
吉无咎史職卜筮者也巫職禱祠者也兑為巫為口
舌巽為進退故有史巫紛若之𧰼焉卜筮禱祠至於
紛若則有疑志而未定者也然而吉且无咎何哉猶
初六武人之貞也上元其應而下與初六有相配之
情是以去就從違不敢自擇而決之於神明也去就
從違不敢自擇而決之於神明則其合也不苟矣此
聖人之所以與之也故子曰紛若之吉得中也為其
得中故巽在牀下而不為辱用史巫紛若而不為愚
矣洪範之稽疑曰擇建立卜筮人乃命卜筮凡七卜
五占用二則用史巫紛若聖人之所不廢也
九三頻巽吝象曰頻巽之吝志窮也
九三上體為離下體為兑以陽居剛而在下卦之上
上无其應而連於初六承于六四二爻皆巽也故曰
頻巽頻猶屢也屢巽者非重巽之謂也言既巽又違
既違又巽也上下敵應無相與之情則九三之所宜
巽者初六而已然三之於初隔乎九二巽而無所入
近於六四去而從之四不相與則又反而巽於初是
以謂之頻巽也所以然者離為火兑為澤火動而上
澤動而下故其往復之無常而巽之不一矣復之六
三將復于初九而隔乎六二不得其復則反求于上
六上不之應則又復於初故謂之頻復言其屢失而
屢復也今巽之九三亦猶是矣然頻復之厲而卒於
无咎頻巽之吝而遂終焉何也曰巽者從人者也依
違之不定而叛服之無常天下其誰納之矣故子曰
頻巽之吝志窮也夫以九三巽而無所入近於六四
去而從之烏知其復巽於初乎為其上下二卦無相
與之義窮於上必反扵下是知三之頻巽矣終於羞
吝宜哉
六四悔亡田獲三品象曰田獲三品有功也
六四上體為巽下體為巽以險居柔而在上卦之下
下无其應而承於九五乘乎九三二爻皆離而三爻
兑也故曰悔亡居二陽之間而上下皆巽宜有悔矣
為其上下二卦無相與之情六四上承九五既已利
見大人矣所為巽乎九三者非巽而從之巽而取之
也此其所以悔亡與故曰田獲三品離為田為弧矢
而巽在羣陽之中故有田獲三品之象三品三爻也
九二九三上九是也解之九四曰田獲三狐者初六
六三六五也四體離而三爻皆坎坎為狐狐陰𩔖也
今巽之六四非有離𧰼而亦謂之田者取諸九五也
五非四無以成其功四非五無以施其巧五為君四
為臣則其所獲者豈非前所謂三爻者乎是三爻者
其晝皆剛其體皆兑也取諸兑則非剛取諸剛則非
兑是以不言其物而以品計之也易之言𧰼精微如
此而學者望其皮膚遂以為得之矣豈不惜哉故子
曰田獲三品有功也四之扵五可謂有功矣舊說謂
三品一為乾豆二為賓容三為兑君之庖夫謂田獲
三品言其獲之多也借使所獲不富而三者之用固
不可闕何以明其功乎三衆也品𩔖也
九五貞吉悔亡无不利无初有終先庚三日後庚三日
吉𧰼曰九五之吉位正中也
九五離也以陽居剛而在上卦之中下无其應而乘
於六四之巽故曰貞吉悔亡巽之所以亨者剛居乎
中正而志行也以九居五其體為離剛徤而文明大
中而志正以此為貞斯為吉矣夫柔巽者豈大人君
子之行哉惟剛中正者為能以行權是故貞乎九五
然後吉而悔亡矣故曰无不利剛巽乎中正而柔順
乎剛何往而不利哉故曰无初有終先庚三日後庚
三日吉此三言者總一卦之義而係於斯爻也陽為
治陰為亂凡巽之晝先陰而後陽是先亂而後治之
象也上下皆巽而莫或正之將浸滛委靡入於蠱壊
之域惟九五剛徤中正無反無側而巽以行之則變
危為安易亂為治初悔而終吉矣震為甲兑為庚先
庚三日者下卦三爻九三為兑也後庚三日者上卦
三爻上九為兑也先庚三日起午而盡於中後庚三
日起酉而盡於亥然後陰極而陽生為君子陰為小
人君子為治小人為亂陰極而陽生庚終而甲始是
小人變而為君子危亂易而為治安也故先之以无
初有終又係之以吉斯其旨與或曰然則不係於彖
而係于九五何也曰九五離也離為午先庚之所從
起也蠱之與巽九五一爻之變耳以六居五則為先
甲後甲以九居五則為先庚後庚此其所以貞吉悔
亡无不利者也甲者東方之氣舒緩之象庚者西方
之氣擊歛之象當巽之時上下皆巽有以擊歛之則
無初而有終當蠱之下巽而止止又從而舒緩之故
極其終而後有始也巽之爻象𨼆㐲如此學者可不
深究之哉其詳見於蠱卦
上九巽在牀下喪其資斧貞凶象曰巽在牀下上窮也
喪其資斧正乎凶也
上九兑也以陽居柔而在上卦之上下无其應而連
於六四之巽乘乎九五之離故曰巽在牀下巽之初
爻有牀下之象焉然六四在諸爻之中則不應其象
矣巽之牀下其惟初六乎上九之於初六遠而非其
應曷為巽而從之哉為其居一卦之上而乘九五之
剛巽於六四而不見納窮于上必反於下疑初六之
為配也是以巽之而无難矣然上下二卦本无相與
之情上之巽於牀下非止若九三頻巽之吝也故曰
喪其資斧旅之九四以離兑為資斧至剛之物也上
九資斧不巽乎九而九五承之則得其資斧矣窮于
上而反於下是喪其資斧也喪其資斧者倒持利器
以柄授人也欲无凶得乎故曰貞凶子曰巽在牀下
上窮也喪其資斧正乎凶也以此為正正乎凶而已
矣或曰九二上九其為巽在牀下一也而凶吉之異
何哉曰九二近於初六而又得乎中行所為巽在牀
下者非忘已以求人也中心有疑將以決於神明也
上九窮于上而反於下所為巽在牀下者非有疑而
未決也卑辱而志於此矣
序卦曰巽者入也入而後說之故受之以兑兑者說也
兑巽之反也自巽之兑二五不動四爻相易而成也
一陰在二陽之下能無入乎是以謂之巽也一陰在
二陽之上能無說乎是以謂之兑也巽入乎其中然
後說見乎其外物之至情也夫苟不相入何自而能
說哉是以古之聖人有所作為必先本之以至誠申
之以號令所以入人之心淪其肌膚浹其骨髓然後
歡欣交通洋溢於外何令而不服何為而不成哉孟子
曰仁言不如仁聲入人之深也然則古之為政者其
術亦可見矣盤庚之三篇周公之多誥几此也後世
君子亦有用其民者矣不思所以入其心而強之
以威劫之以勢民始駭而狼顧矣以此為術而望其
說服不亦難乎詩云君子之於人序其情而閔其勞
所以說也子曰巽與之言能無說乎人情所至雖君
子有所不免而況於下民乎受之以兑斯其義矣罔
違道以干百姓之譽罔咈百姓以從己之欲所以順
乎天而應乎人者也民情莫不欲佚也說以率先而
使之忘其勞莫不欲夀也欲以犯難而使之忘其使
古之人其必有道矣孟子曰以佚道使民雖勞不怨
以生道殺民雖死不怨殺者此之謂也是故說有大
小子女玉帛車馬衣裘人之所說也說於惠之所及
而不說於惠之所不及則所說者小矣利之以農桑
申之以孝弟及其說也相勸而為之則說之大者也
是故兑之象為澤澤之所利者博矣其聚之也足以
說及魚鼈其散之也足以說草木百穀而生民之𩔖
咸說之矣其為說也不亦大哉故曰說萬物者莫說
乎澤
兑亨利貞彖曰兑說也剛中而柔外說以利貞是以順
乎天而應乎人說以先民民忘其勞說以犯難民忘其
死說之大民勸矣哉
下兑上兑成卦曰兑者初為兑二為離三為巽四又
為兑其義則備於前矣兑亨利貞何謂也曰兑說也
說也者事之所以立而功之所以成也夫婦不說則
家道陵遲君臣不說則萬事隳壊朋友不說則學問
廢缺百工不說則技藝不進庶民不說則王政不行
惟說乃能亨也然易說者小人之情而難說者君子
之性是則說者其小人之道與說雖小人之道而兑
之為卦剛中而柔外是則君子之說而非小人之說
也故曰利貞貞者正也說以正則為君子說以不正
則為小人子曰近者說遠者來又曰敬一人而千萬
人說夫百人之聚未有不公而說而況於千萬人乎
說以利貞所以得萬國之歡心也故曰兑說也剛中
而柔外說以利貞是以順乎天而應乎人說以先民
民忘其勞說以犯難民忘其死說之大民勸矣哉所
謂順乎天者如天之剛徤中正而能以美利利天下
也所謂應乎人者聚其所欲去其所惡使天下翕心說而
說服也不順乎天無以應人不應乎人無以順天
𧰼曰麗澤兑君子以朋友講習
兑為澤重卦為麗澤麗相附也交相滋益說之𧰼也
然坎兑皆水坎為勞兑為說何也曰坎為大川流而
不盈是以知其勞也兑為澤止而不流是以知其說
也君子以朋友講習者取其交相滋益之義而已人
之相說莫如朋友朋友之相說莫如講習和而不流
樂而不厭皆麗澤之𧰼也或曰君臣之相歡夫婦之
相說反不若朋友之甚邪曰君臣有義夫婦有别苟
惟說而已吾未見其能久也是故以艮配兑為咸以
震配兑為婦妹是君夫婦之道也若夫朋友平居講
習則各出其所有而見其所長漸漬琢磨燕游諧謔
無所不有而未嘗有辭色之失&KR0636;洪渟深以待他日
之用取諸麗澤不亦可乎
雜卦曰兑見而巽㐲也
㐲見之義前既言之矣兑之諸爻見而易察何謂也
曰陽為君子陰為小人易之大旨也兑之六爻以四
陽為君子二陰為小人故聖人不取諸形容而象其
物宜則以其見而易察故也是故君子之說人皆見
之說而見於外者也初九之於九二九四之於九五
是已小人之說則蹤跡跪祕巽而入焉說而不見於
外者也六三之來兑上六之引兑是已然君子之說
亦或不正小人之說有時而正故又以其所居辨之
彖之所謂利貞者也初九九五君子之正也上六小
人之正也六三小人之不正也九二九四君子之不
正也夫謂之君子者以其行之正也然而不正者比
乎小人也雖比乎小人知其必復也故九二悔亡九
四有喜則以其能復故也謂之小人者以其行之不
正也然而正者比乎君子也雖比乎君子而不保其
往也故上六不言其吉凶未知其所以終也或曰君
子而不正又得為君子乎曰正之難矣雖正猶有厲
焉則九五是也人之操行有始直而終曲者有始曲
而終直者有直而似曲者有曲而似直者惟其用心
之如何耳孔子曰君子而不仁者有矣夫不仁猶謂
之君子而況於正乎夫言豈一端而已夫各有所當
也兑之為見不其然與
初九和兑吉象曰和兑之吉行未疑也
初九兑也以陽居剛而在下卦之下上无其應而承
於九二之離故曰和兑孔子有言君子和而不同小
人同而不和晏子曰和如和羹同如濟水今之學者
多不能剖和同之義愚謂辨之和與乖對同與異對
君子以道相與則與至于乖然其言行有時而異矣
此以為是彼以為非此以為得彼以為失是謂和而
不同也小人以利相從則不敢為異然其心志有時
而乖矣見利不能不並爭見危不能不相棄是謂同
而不和也今以陽剛居兑之初君子之正者也比乎
九二得其𩔖也而小人者遠矣和而說之不亦可乎
故曰吉子曰和兑之吉行未疑也初九親君子而遠
小人无可疑之迹矣其曰未者因九二以成文也在
初未疑至二則可疑矣
九二孚兑吉悔亡象曰孚兑之吉信志也
九二離也以陽居柔而在下卦之中上无其應而下
乘初九之兑承乎六三之巽故曰孚兑孚信也君子
之道依乎中庸為人謀而無不忠與人交而無不信
不惟君子信其不渝小人亦信其不為已甚也九二
以剛中之德體離明之資而處於君子小人之間信
而說之可謂得乎中行矣故曰吉又曰悔亡比乎小
人宜若有悔其志可信是以悔亡故子曰孚兑之吉
信志也
六三來兑凶象曰來兑之凶位不當也
六三上體為巽下體亦為巽以陰居剛而在下卦之
上上无其應而介於九二九四之間二爻皆離而四
又兑也故曰來兑來而說之也巽為入故有來兑之
象六三居下卦之上以一陰而處四陽之間自以為
獲上下之應視九二九四無違拒之意而又欲因四
以求五因二以求初故極其柔信之行以為媚說之
資是以謂之來兑也然九五居尊為兑之主而六三
小人竊取非據苟以柔巽取媚上下將以誘而來之
說之不以其道五之所不容也欲無凶得乎故子曰
來兑之凶位不當也說者皆謂三舍四而求二謂之
來兑夫三上下皆巽乘承皆剛來而從二則巽乎剛
中之君子而不失為遷善之小人也又何咎之有哉
借使三來求二於義不可二不之與而四已棄之則
亦悔吝包羞而已何遽至於凶哉惟其不度德不量
力以小說大將以覬覦非望為九五所不容故其凶
不可逃也
九四商兑未寧介疾有喜象曰九四之喜有慶也
九四上體為兑下體為離以陽居柔而在上卦之下
下無其應而乘乎六三之巽承於九五之兑故曰商
兑未寧商度也猶商賈之商商兑也商其利而說之
也三體巽巽為近利市三倍四體兑兑為口舌故有
商兑之象焉然九五在上而九四承之將舍五而即
三則其心有所不安是以商兑而未寧也故曰介疾
有喜介辨也疾害也陰為疾陽為喜九五中正天下
之所歸往也六三不當其位武人為于大君者也四
之於三說其利則與其禍無乃患乎初商其利而卒
虞其害介然而絶之然後得一意以承於五五大人
四君子也二陽相說則得君行道所謂有喜有慶者
也或曰四之於三剛上而柔下有順而無違烏在其
舍三而即五乎曰凡說之道聲同則相應氣同則相
求是謂水流濕火就燥者也八純之卦上下相應無
相與之情而九四上承九五是以能相說也為其居
上下之交而不得乎中正既體乎離又體乎兑火動
而上澤動而下比乎六三為利所誘是以商兑而未
寧也然聖人作與萬物咸覩豈以九四之賢而卒從
六三之利乎四體離離明也介而絶之易耳故子曰
九四之喜有慶也
九五孚于剥有厲象曰孚于剥位正當也
九五兑也以陽居剛而在上卦之中下无其應而承
於上六之巽故曰孚于剥剥柔變剛也小人而變君
子故謂之剥也九五上六一陰一陽相近而合故有
孚于剥之象焉九五中正大人也二與四皆以同德
相說而乃孚于剥何哉五正也上亦正也以正而合
宜乎九五之孚之也為天下之主而有所未孚則不
足以明九五之說然小人之心誠不易知其能洗滌
而遂為君子者固有之矣然其措心積慮惟幸一日
之得志而逞其貪欲之情是以名之為剥也故曰有
厲厲危也有者不必然之辭也彼其一以正合未知
其終不為邪也則五之信之也有時而厲焉雖有時
而厲焉不可以不孚也其終為正為邪亦惟五之汙
隆而已所以然者五雖當位而不無正應上下雖說
而未必隨故上六之心未可保也若以六居二則當
位有應而天下隨之矣故隨之五曰孚于嘉吉位正
中也兑之五曰孚于剥位正當也其辭若無以相遠
而味其旨則大不侔矣嘉配也謂六二之君子也剥
剥也謂上六之小人也謂其孚于六二是以係之正
中謂其孚于上六是以係之正當而已正當也者居
得其位云爾惟其位之正當是以見上六之正以為
我與而孚之也若六三者惟其位之不當是以見九
二九四之不正以為其與而來之也夫豈一辭之苟
措哉
上六引兑象曰上六引兑未光也
上六巽也以陰居柔而在上卦之上下无其應而乘
乎九五之兑故曰引兑引牽引也巽為繩故有引兑
之象上六之與九五本非其應而能以柔巽引而說
之是以謂之引兑也子曰君子易事而難說說之不
以其道不說也今九五大人而引於上六何哉曰五
應在二其比在四二爻皆君子也而有不正之行其
於九五雖為同德而有所不合焉則上六小人得而
引之宜也五正也上亦正也彼以正合而又巽與之
言能無說乎然封倫裴矩在隋為佞人在唐為忠臣
其終為正為邪未可知也是以不著其凶吉焉故子
曰上六引兑未光也居天下之廣居立天下之正位
行天下之大道不得君子為之正應而乃說與小人
鳥得為光大乎若隨之九五既有六二之應上六又
從而拘係之則有道光矣是故萃之五曰萃有位志
未光也至比之九五則光矣故曰顯比之吉位正中
也所以然者上下萃而未必比上下說而未必隨其
義蓋流通矣
周易經傳集解卷二十九
