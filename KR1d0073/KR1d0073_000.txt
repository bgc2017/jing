檀弓疑問禮類三(禮記之屬)
提要
(臣)等謹按檀弓疑問一卷
國朝邵泰衢撰泰衢字鶴亭錢塘人明於算術
雍正初以薦授欽天監左監副其書以禮記
出自漢儒而檀弓一篇尤多附會乃摘其可
疑者條列而論辨之如以脫驂舊館人為失
禮之正以夫子夢奠之事為杳冥渺茫皆非
聖人所宜出又親喪哭無常聲不應以孺子
泣為難繼居仇者不反兵而鬭為啟亂端曾
點之狂乃志大而有所不為非狂肆之狂倚
門而歌斷無此事以王姬為齊襄公妻非魯
莊公之外祖母大都皆明白正大深中理解
非劉知幾之横生臆解惑古疑經者可比惟
師及齊師戰于郎一條泰衢以郎字為郊字
之誤盖據春秋戰于郊之文不知魯有二郎
隠公元年費伯所城之郎在今廢魚臺縣地
哀公十年與齊戰之郎則為魯近郊地(案說詳江)
(永春秋地理考實)謂郎即郊則可謂郎為誤則不可
又乘邱之戰一條泰衢疑魯莊公敗績之誤
不知古人軍潰曰敗績車覆亦曰敗績左傳
所云敗績壓覆者是也暨以戰衂為疑亦疎
於考據然偶然疎舛固亦不害其大旨也乾
隆四十六年四月恭校上
總纂官(臣)紀呁(臣)陸錫熊(臣)孫士毅
總校官(臣)陸費墀
