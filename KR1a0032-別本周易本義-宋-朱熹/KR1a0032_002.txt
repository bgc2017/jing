周易本義卷二宋朱子撰
周易下經
䷞(艮下兌上)
咸亨利貞取女吉(取七具反○咸交感也兌柔在上艮剛在下而交相感應又艮止則感之)
(專兌說則應之至又艮以少男下於兌之少女男先於女得男女之正婚姻之時故其卦為咸其占亨而利貞)
(取女則吉蓋感有必通之理然不以貞則失其亨而所為皆凶矣)○彖曰咸感也(釋卦名義)
柔上而剛下二氣感應以相與止而說男下女是以亨
利貞取女吉也(說音悦男下之下遐嫁反○以卦體卦德卦象釋卦辭或以卦變言柔上剛下)
(之義曰咸自旅來柔上居六剛下居五也亦通)天地感而萬物化生聖人感人
心而天下和平觀其所感而天地萬物之情可見矣(極言)
(感通之理)○象曰山上有澤咸君子以虛受人(山上有澤以虛而通也)
○初六咸其拇(拇茂后反○拇足大指也咸以人身取象感於最下咸拇之象也感之尚淺欲)
(進未能故不言吉凶此卦雖主於感然六爻皆宜靜而不宜動也)象曰咸其拇志在外
也○六二咸其腓凶居吉(腓房非反○腓足肚也欲行則先自動躁妄而不能固守)
(者也二當其處又以隂柔不能固守故取其象然有中正之德能居其所故其占動凶而靜吉也)象曰
雖凶居吉順不害也○九三咸其股執其隨往吝(股隨足而)
(動不能自專者也執者主當持守之意下二爻皆欲動者三亦不能自守而隨之往則吝矣故其象占如此)
象曰咸其股亦不處也志在隨人所執下也(言亦者因前二爻皆)
(欲動而云也二爻隂躁其動也宜九三陽剛居止之極宜靜而動可吝之甚也)○九四貞吉悔
亡憧憧往來朋從爾思(憧昌容反又音同○九四居股之上脢之下又當三陽之中心)
(之象咸之主也心之感物當正而固乃得其理今九四乃以陽居隂為失其正而不能固故因占設戒以為能)
(正而固則吉而悔亡若憧憧往來不能正固而累於私感則但其朋類從之不復能及遠矣)象曰貞
吉悔亡未感害也憧憧往來未光大也(感害言不正而感則有害也)
○九五咸其脢无悔(脢武杯反又音每○脢背肉在心上而相背不能感物而无私係九)
(五適當其處故取其象而戒占者以能如是則雖不能感物而亦可以无悔也)象曰咸其脢志
末也(志末謂不能感物)○上六咸其輔頰舌(頰古協反○輔頰舌皆所以言者而)
(在身之上上六以隂居說之終處咸之極感人以言而无其實又兌為口舌故其象如此凶咎可知)象曰
咸其輔頰舌滕口說也(滕騰通用)
䷟(巽下震上)
恒亨无咎利貞利有攸往(恒常久也為卦震剛在上巽柔在下震雷巽風二物相與)
(巽順震動為巽而動二體六爻隂陽相應四者皆理之常故為恒其占為能久於其道則亨而无咎然又必利)
(於守貞則乃為得所常久之道而利有所往也)○彖曰恒久也剛上而柔下雷
風相與巽而動剛柔皆應恒(以卦體卦象卦德釋卦名義或以卦變言剛上柔下)
(之義曰恒自豐來剛上居二柔下居初也亦通)恒亨无咎利貞久於其道也天
地之道恒久而不已也(恒固能亨且无咎矣然必利於正乃為久於其道不正則久非)
(其道矣天地之道所以長久亦以正而已矣)利有攸往終則有始也(久於其道終也)
(利有攸往始也動靜相生循環之理然必靜為主也)日月得天而能久照四時變
化而能久成聖人久於其道而天下化成觀其所恒而
天地萬物之情可見矣(極言恒久之道)○象曰雷風恒君子以
立不易方○初六浚恒貞凶无攸利(初與四為正應理之常也然初居下)
(而在初未可以深有所求四震體而陽性上而不下又為二三所隔應初之意異乎常矣初之柔暗不能度勢)
(又以隂居巽下為巽之主其性務入故深以常理求之浚恒之象也占者如此則雖貞亦凶而无所利矣)象
曰浚恒之凶始求深也○九二悔亡(以陽居隂本當有悔以其久中故得)
(亡也)象曰九二悔亡能久中也○九三不恒其德或承之
羞貞吝(位雖得正然過剛不中志從於上不能久於其所故為不恒其德或承之羞之象或者不知其)
(何人之辭承奉也言人皆得奉而進之不知其所自來也貞吝者正而不恒為可羞吝申戒占者之辭)象
曰不恒其德无所容也○九四田无禽(以陽居隂久非其位故為此象)
(占者田无所獲而凡事亦不得其所求也)象曰久非其位安得禽也○六五
恒其德貞婦人吉夫子凶(以柔中而應剛中常久不易正而固矣然乃婦人之道非)
(夫子之宜也故其象占如此)象曰婦人貞吉從一而終也夫子制義
從婦凶也○上六振恒凶(振者動之速也上六居恒之極處震之終恒極則不常震)
(終則過動又隂柔不能固守居上非其所安故有振恒之象而其占則凶也)象曰振恒在上
大无功也
䷠(艮下乾上)
遯亨小利貞(遯徒困反○遯退避也為卦二隂浸長陽當退避故為遯六月之卦也陽雖當遯然)
(九五當位而下有六二之應若猶可以有為但二隂浸長於下則其勢不可以不遯故其占為君子能遯則身)
(雖退而道亨小人則利於守正不可以浸長之故而遂侵迫於陽也小謂隂柔小人也此卦之占與否之初二)
(兩爻相類)○彖曰遯亨遯而亨也剛當位而應與時行也(以九)
(五一爻釋亨義)小利貞浸而長也(長丁丈反○以下二隂釋小利貞)遯之時義
大矣哉(隂方浸長處之為難故其時義為尤大也)○象曰天下有山遯君子
以遠小人不惡而嚴(遠袁萬反○天體无窮山高有限遯之象也嚴者君子自守之常而)
(小人自不能近)○初六遯尾厲勿用有攸往(遯而在後尾之象危之道也占者不)
(可以有所往但晦處靜俟可免災耳)象曰遯尾之厲不往何災也○六二
執之用黃牛之革莫之勝說(勝音升說吐活反○以中順自守人莫能解必遯之)
(志也占者固守亦當如是)象曰執用黃牛固志也○九三係遯有疾
厲畜臣妾吉(畜許六反○下比二隂當遯而有所係之象有疾而危之道也然以畜臣妾則吉蓋)
(君子之於小人惟臣妾則不必其賢而可畜耳故其占如此)象曰係遯之厲有疾憊
也畜臣妾吉不可大事也(憊音敗)○九四好遯君子吉小
人否(好呼報反否方有反之下應初六而乾體剛健有所好而能絶之以遯象也唯自克之君子能之)
(而小人不能故占者君子則吉而小人否也)象曰君子好遯小人否也○九
五嘉遯貞吉(剛陽中正下應六二亦柔順而中正遯之嘉美者也占者如是而正則吉矣)象
曰嘉遯貞吉以正志也○上九肥遯无不利(以剛陽居卦外下无)
(係應遯之遠而處之裕者也故其象占如此肥者寬裕自得之意)象曰肥遯无不利无
所疑也
䷡(乾下震上)
大壮利貞(大謂陽也四陽盛長故為大壮二月之卦也陽壮則占者吉亨不假言但利在正固而已)
○彖曰大壮大者壮也剛以動故壮(釋卦名義以卦體言則陽長過中大)
(者壮也以卦德言則乾剛震動所以壮也)大壮利貞大者正也正大而天地
之情可見矣(釋利貞之義而極言之)○象曰雷在天上大壮君子
以非禮弗履(自勝者強)○初九壮于趾征凶有孚(趾在下而進動之物)
(也剛陽處下而當壮時壮于進者也故有此象居下而壮于進其凶必矣故其占又如此)象曰壮于
趾其孚窮也(言必困窮)○九二貞吉(以陽居隂已不得其正矣然所處得中則猶可)
(因以不失其正故戒占者使因中以求正然後可以得吉也)象曰九二貞吉以中也
○九三小人用壯君子用罔貞厲羝羊觸藩羸其角(羝音)
(低羸力追反○過剛不中當壮之時是小人用壮而君子則用罔也罔无也視有如无君子之過於勇者也如)
(此則雖正亦危矣羝羊剛壮喜觸之物藩籬也羸困也貞厲之占其象如此)象曰小人用壯
君子罔也(小人以壮敗君子以罔困)○九四貞吉悔亡藩決不羸壯
于大輿之輹(輹音福○貞吉悔亡與咸九四同占藩決不羸承上文而言也決開也三前有四猶)
(有藩焉四前二隂則藩決矣壮于大輿之輹亦可進之象也以陽居隂不極其剛故其象如此)象曰藩
決不羸尚往也(尚上通)○六五喪羊于易无悔(喪息浪反象同易以)
(䜴反一音亦旅卦同○卦體似兌有羊象焉外柔而内剛者也獨六五以柔居中不能抵觸雖失其壮然亦无)
(所悔矣故其象如此而占亦與咸九五同易容易之易言忽然不覺其亡也或作疆場之場亦通漢食貨志場)
(作易)象曰喪羊于易位不當也○上六羝羊觸藩不能退
不能遂无攸利艱則吉(壮終動極故觸藩而不能退然其質本柔故又不能遂其進也)
(其象如此其占可知然猶幸其不剛故能艱以處則尚可以得吉也)象曰不能退不能遂
不詳也艱則吉咎不長也
䷢(坤下離上)
晉康侯用錫馬蕃庶晝日三接(晉進也康侯安國之侯也錫馬蕃庶畫日三接)
(言多受大賜而顯被親禮也蓋其為卦上離下坤有日出地上之象順而麗乎大明之德又其變自觀而來為)
(六四之柔進而上行以至於五占者有是三者則亦當有是寵也)○彖曰晉進也(釋卦名義)
明出地上順而麗乎大明柔進而上行是以康侯用錫
馬蕃庶晝日三接也(上行之上時掌反○以卦象卦德卦變釋卦辭)○象曰明
出地上晉君子以自昭明德(昭明之也)○初六晉如摧如貞
吉罔孚裕无咎(以隂居下應不中正有欲進見摧之象占者如是而能守正則吉設不為人所)
(信亦當處以寬裕則无咎也)象曰晉如摧如獨行正也裕无咎未受
命也(初居下位未有官守之命)○六二晉如愁如貞吉受兹介福于
其王母(六二中正上无應援故欲進而愁占者如是而能守正則吉而受福于王母也王母指六五蓋)
(享先妣之吉占而凡以隂居尊者皆其類也)象曰受兹介福以中正也○六
三衆允悔亡(三不中正宜有悔者以其與下二隂皆欲上進是以為衆所信而悔亡也)象曰
衆允之志上行也○九四晉如鼫鼠貞厲(鼫音石○不中不正以竊)
(高位貪而畏人蓋危道也故為鼫鼠之象占者如是雖正亦危)象曰鼫鼠貞厲位不當
也○六五悔亡失得勿恤往吉无不利(以隂居陽宜有悔矣以大明在)
(上而下皆順從故占者得之則其悔亡又一切去其計功謀利之心則往吉而无不利也然亦必有其德乃應)
(其占耳)象曰失得勿恤往有慶也○上九晉其角維用伐
邑厲吉无咎貞吝(角剛而居上上九剛進之極有其象矣占者得之而以伐其私邑則雖危)
(而吉且无咎然以極剛治小邑雖得其正亦可吝矣)象曰維用伐邑道未光也
䷣(離下坤上)
明夷利艱貞(夷傷也為卦下離上坤日入地中明而見傷之象故為明夷又其上六為暗之主六)
(五近之故占者利於艱難以守正而自晦其明也)○彖曰明入地中明夷(以卦象釋)
(卦名)内文明而外柔順以蒙大難文王以之(難去聲下同○以卦德釋)
(卦義蒙大難謂遭紂之亂而見囚也)利艱貞晦其明也内難而能正其志
箕子以之(以六五一爻之義釋卦辭内難謂為紂近親在其國内如六五之近於上六也)○象
曰明入地中明夷君子以莅衆用晦而明○初九明夷
于飛垂其翼君子于行三日不食有攸往主人有言(飛而)
(垂翼見傷之象占者行而不食所如不合時義當然不得而避也)象曰君子于行義不
食也(唯義所在不食可也)○六二明夷夷于左股用拯馬壮吉(拯之)
(陵反渙初爻同○傷而未切救之速則免矣故其象占如此)象曰六二之吉順以則
也○九三明夷于南狩得其大首不可疾貞(以剛居剛又在明體)
(之上而屈於至暗之下正與上六闇主為應故有向明除害得其首惡之象然不可以亟也故有不可疾貞之)
(戒成湯起於夏臺文王興於羑里正合此爻之義而小事亦有然者)象曰南狩之志乃大
得也○六四入于左腹獲明夷之心于出門庭(此爻之義未詳)
(竊疑左腹者幽隠之處獲明夷之心于出門庭者得意於遠去之義言筮而得此者其自處當如是也蓋離體)
(為至明之德坤體為至闇之地下三爻明在闇外故隨其遠近高下而處之不同六四以柔正居闇地而尚淺)
(故猶可以得意於遠去五以柔中居闇地而已迫故為内難正志以晦其明之象上則極乎闇矣故為自傷其)
(明以至於闇而又足以傷人之明蓋下五爻皆為君子獨上一爻為闇君也)象曰入于左腹
獲心意也(意叶音臆)○六五箕子之明夷利貞(居至闇之地近至闇之君)
(而能正其志箕子之象也貞之至也利貞以戒占者)象曰箕子之貞明不可息也
○上六不明晦初登于天後入于地(以隂居坤之極不明其德以至於晦)
(始則處高位以傷人之明終必至於自傷而墜厥命故其象如此而占亦在其中矣)象曰初登于
天照四國也後入于地失則也(照四國以位言)
䷤(離下巽上)
家人利女貞(家人者一家之人卦之九五六二外内各得其正故為家人利女貞者欲先正乎内)
(也内正則外无不正矣)○彖曰家人女正位乎内男正位乎外男
女正天地之大義也(以卦體九五六二釋利女貞之義)家人有嚴君焉
父母之謂也(亦謂二五)父父子子兄兄弟弟夫夫婦婦而家
道正正家而天下定矣(上父初子五三夫四二婦五兄三弟以卦畫推之又有此象)
○象曰風自火出家人君子以言有物而行有恒(行下孟反)
(○身修則家治矣)○初九閑有家悔亡(初九以剛陽處有家之始能防閑之其悔亡矣)
(戒占者當如是也)象曰閑有家志未變也(志未變而豫防之)○六二无
攸遂在中饋貞吉(六二柔順中正女之正位乎内者也故其象占如此)象曰六二
之吉順以巽也○九三家人嗃嗃悔厲吉婦子嘻嘻終
吝(嗃呼落反嘻喜悲反象同○以剛居剛而不中過乎剛者也故有嗃嗃嚴厲之象如是則雖有悔厲而吉)
(也嘻嘻者嗃嗃之反吝之道也占者各以其德為應故兩言之)象曰家人嗃嗃未失也
婦子嘻嘻失家節也○六四富家大吉(陽主義隂主利以隂居隂而在)
(上位能富其家者也)象曰富家大吉順在位也○九五王假有家
勿恤吉(假更白反○假至也如假于太廟之假有家猶言有國也九五剛健中正下應六二之柔順中)
(正王者以是至于其家則勿用憂恤而吉可必矣蓋聘納后妃之吉占而凡有是德者遇之皆吉也)象曰
王假有家交相愛也(程子曰夫愛其内助婦愛其刑家)○上九有孚威
如終吉(上九以剛居上在卦之終故言正家久遠之道占者必有誠信嚴威則終吉也)象曰威
如之吉反身之謂也(謂非作威也反身自治則人畏服之矣)
䷥(兌下離上)
睽小事吉(睽苦圭反○睽乖異也為卦上火下澤性相違異中女少女志不同歸故為睽然以卦德)
(言之内說而外明以卦變言之則自離來者柔進居三自中孚來者柔進居五自家人来者兼之以卦體言之)
(則六五得中而下應九二之剛是以其占不可大事而小事尚有吉之道也)○彖曰睽火動
而上澤動而下二女同居其志不同行(上下俱上聲下同○以卦象釋)
(卦名義)說而麗乎明柔進而上行得中而應乎剛是以小
事吉(說音悦○以卦德卦變卦體釋卦辭)天地睽而其事同也男女睽而
其志通也萬物睽而其事類也睽之時用大矣哉(極言其理)
(而贊之)○象曰上火下澤睽君子以同而異(二卦合體而性不同)○
初九悔亡喪馬勿逐自復見惡人无咎(喪去聲○上无正應有悔也而)
(居睽之時同德相應其悔亡矣故有喪馬勿逐而自復之象然亦必見惡人然後可以辟咎如孔子之於陽貨)
(也)象曰見惡人以辟咎也(辟音避)○九二遇主于巷无咎
(二五隂陽正應居睽之時乖戾不合必委曲相求而得會遇乃為无咎故其象占如此)象曰遇主
于巷未失道也(本其正應非有邪也)○六三見輿曳其牛掣其人
天且劓无初有終(曳以制反掣昌逝反劓魚器反○六三上九正應而三居二陽之間後為)
(二所曳前為四所掣而當睽之時上九猜狠方深故又有髠劓之傷然邪不勝正終必得合故其象占如此)
象曰見輿曳位不當也无初有終遇剛也○九四睽孤
遇元夫交孚厲无咎(夫如字○睽孤謂无應遇元夫謂得初九交孚謂同德相信然當睽)
(時故必危厲乃得无咎占者亦如是也)象曰交孚无咎志行也○六五悔
亡厥宗噬膚往何咎(噬市制反○以隂居陽悔也居中得應故能亡之厥宗指九二噬膚)
(言易合六五有柔中之德故其象占如是)象曰厥宗噬膚往有慶也○上九
睽孤見豕負塗載鬼一車先張之弧後說之弧匪寇婚
媾往遇雨則吉(弧音胡說吐活反媾古豆反○睽弧謂六三為二陽所制而已以剛處明極睽)
(極之地又自猜狠而乖離也見豕負塗見其汚也載鬼一車以无為有也張弧欲射之也說弧疑稍釋也匪宼)
(婚媾知其非宼而實親也往遇雨則吉疑盡釋而睽合也上九之與六三先睽後合故其象占如此)象曰
遇雨之吉羣疑亡也
䷮(艮下坎上)
蹇利西南不利東北利見大人貞吉(蹇紀免反○蹇難也足不能進行之)
(難也為卦艮下坎上見險而止故為蹇西南平易東北險阻又艮方也方在蹇中不宜走險又卦自小過而來)
(陽進則往居五而得中退則入於艮而不進故其占曰利西南不利東北當蹇之時必見大人然後可以濟難)
(又必守正然後得吉而卦之九五剛健中正有大人之象自二以上五爻皆得正位則又貞之義也故其占又)
(曰利見大人貞吉蓋見險者貴於能止而又不可終於止處險者利於進而不可失其正也)○彖曰
蹇難也險在前也見險而能止知矣哉(難乃旦反知音智○以卦德釋)
(卦名義而贊其美)蹇利西南往得中也不利東北其道窮也利
見大人往有功也當位貞吉以正邦也蹇之時用大矣
哉(以卦變卦體釋卦辭而贊其時用之大也)○象曰山上有水蹇君子以反
身修德○初六往蹇来譽(往遇險来得譽)象曰往蹇來譽宜待
也○六二王臣蹇蹇匪躬之故(柔順中正正應在上而在險中故蹇而又蹇以)
(求濟之非以其身之故也不言吉凶者占者但當鞠躬盡力而已至於成敗利鈍則非所論也)象曰玉
臣蹇蹇終无尤也(事雖不濟亦无可尤)○九三往蹇來反(反就二隂得其)
(所安)象曰往蹇來反内喜之也○六四往蹇來連(連於九三合力)
(以濟)象曰往蹇來連當位實也(當去聲)○九五大蹇朋來(大蹇)
(者非常之蹇也九五居尊而有剛健中正之德必有朋来而助之者占者有是德則有是助矣)象曰大
蹇朋來以中節也○上六往蹇來碩古利見大人(已在卦極)
(往无所之益以蹇耳来就九五與之濟蹇則有碩大之功大人指九五曉占者宜如是也)象曰往蹇
來碩志在内也利見大人以從貴也
䷧(坎下震上)
解利西南无所往其來復吉有攸往夙吉(解音蠏彖傳大象同○解)
(難之散也居險能動則出於險之外矣解之象也難之既解利於平易安靜不欲久為煩擾且其卦自升来三)
(往居四入於坤體二居其所而又得中故利於西南平易之地若无所往則宜来復其所而安靜若尚有所往)
(則宜早往早復不可久煩擾也)○彖曰解險以動動而免乎險解(以卦德釋)
(卦名義)解利西南往得衆也其來復吉乃得中也有攸往
夙吉往有功也(以卦變釋卦辭坤為衆得衆謂九四入坤體得中有功皆指九二)天地
解而雷雨作雷雨作而百果草木皆甲坼解之時大矣
哉(極言而贊其大也)○象曰雷雨作解君子以赦過宥罪○初
六无咎(難既解矣以柔在下上有正應何咎之有故其占如此)象曰剛柔之際義
无咎也○九二田獲三狐得黃矢貞吉(此爻取象之意未詳或曰卦凡)
(四隂除六五君位餘三隂即三狐之象也大抵此爻為卜田之吉占亦為去邪媚而得中直之象能守其正則)
(无不吉矣)象曰九二貞吉得中道也○六三負且乘致寇至
貞吝(乘如字又石證反○繫辭備矣貞吝言雖以正得之亦可羞也唯避而去之為可免耳)象曰
負且乘亦可醜也自我致戎又誰咎也(戎古本作寇)○九四
解而拇朋至斯孚(解佳買反象同拇茂后反○相指初初與四皆不得其位而相應應之不)
(以正者也然四陽初隂其類不同若能解而去之則君子之朋至而相信也)象曰解而拇未
當位也○六五君子維有解吉有孚于小人(解音蠏象同○卦凡)
(四隂而六五當君位與三隂同類者必解而去之則吉也孚驗也君子有解以小人之退為驗也)象曰
君子有解小人退也○上六公用射隼于高墉之上獲
之无不利(射食亦反隼荀尹反○繫辭備矣)象曰公用射隼以解悖也
(解佳買反)
䷨(兌下艮上)
損有孚元吉无咎可貞利有攸往(損減省也為卦損下卦上畫之陽益上卦)
(上畫之隂損兌澤之深益艮山之高損下益上損内益外剥民奉君之象所以為損也損所當損而有孚信則)
(其占當有此下四者之應矣)曷之用二簋可用享(簋音軌○言當損時則至薄无害)
○彖曰損損下益上其道上行(上行之上時掌反以卦體釋卦名義)○損
而有孚元吉无咎可貞利有攸往曷之用二簋可用享
二簋應有時損剛益柔有時損益盈虛與時偕行(此釋卦辭)
(時謂當損之時)○象曰山下有澤損君子以懲忿窒欲(懲直升反○君)
(子修身所當損者莫切於此)○初九已事遄往无咎酌損之(已音以遄市專)
(反四爻同○初九當損下益上之時上應六四之隂輟所為之事而速往以益之无咎之道也故其象占如此)
(然居下而益上亦當斟酌其淺深也)象曰已事遄往尚合志也(尚上通)○九
二利貞征凶弗損益之(九二剛中志在自守不肯妄進故占者利貞而征則凶也弗損)
(益之言不變其所守乃所以益上也)象曰九二利貞中以為志也○六三
三人行則損一人一人行則得其友(下卦本乾而損上爻以益坤三人行)
(而損一人也一陽上而一隂下一人行而得其友也兩相與則專三則雜而亂卦有此象故戒占者當致一也)
象曰一人行三則疑也○六四損其疾使遄有喜瓦咎
(以初九之陽剛益已而損其陰柔之疾唯速則善戒占者如是則无咎矣)象曰損其疾亦可
喜也○六五或益之十朋之龜弗克違元吉(柔順虛中以居尊位)
(當損之時受天下之益者也兩龜為朋十朋之龜大寶也或以此益之而不能辭其吉可知占者有是德則獲)
(其應也)象曰六五元吉自上祐也○上九弗損益之无咎
貞吉利有攸往得臣无家(上九當損下益上之時居卦之上受益之極而欲自損以)
(益人也然居上而益下有所謂惠而不費者不待損已然後可以益人也能如是則无咎然亦必以正則吉而)
(利有所往惠而不費其惠廣矣故又曰得臣无家)象曰弗損益之大得志也
䷩(震下巽上)
益利有攸往利涉大川(益增益也為卦損上卦初畫之陽益下卦初畫之陰自上卦而)
(下於下卦之下故為益卦之九五六二皆得中正下震上巽皆木之象故其占利有所往而利涉大川也)○
彖曰益損上益下民說无疆自上下下其道大光(上下之下)
(去聲○以卦體釋卦名義)利有攸往中正有慶利涉大川木道乃行
(以卦體卦象釋卦辭)益動而巽日進无疆天施地生其益无方
凡益之道與時偕行(施始豉反○動巽二卦之德乾下施坤上生亦上文卦體之義又以)
(此極言贊益之大)○象曰風雷益君子以見善則遷有過則改
(風雷之勢交相助益遷善改過益之大者而其相益亦猶是也)○初九利用為大作元
吉无咎(初雖居下然當益下之時受上之益者也不可徒然无所報效故利用為大作必元吉然後得)
(无咎)象曰元吉无咎下不厚事也(下本不當任厚事故不如是不足以塞咎也)
○六二或益之十朋之龜弗克違永貞吉王用享于帝
吉(六二當益下之時虛中處下故其象占與損六五同然爻位皆隂故以永貞為戒以其居下而受上之益)
(故又為卜郊之吉占)象曰或益之自外來也(或者衆无定主之辭)○六三益
之用凶事无咎有孚中行告公用圭(六三陰柔不中不正不當得益者也)
(然當益下之時居下之上故有益之以凶事者蓋警戒震動乃所以益之也占者如此然後可以无咎又戒以)
(有孚中行而告公用圭也用圭所以通信)象曰益用凶事固有之也(益用凶事欲其)
(困心衡慮而固有之也)○六四中行告公從利用為依遷國(三四皆不)
(得中故皆以中行為戒此言以益下為心而合於中行則告公而見從矣傳曰周之東遷晉鄭焉依蓋古者遷)
(國以益下必有所依然後能立此爻又為遷國之吉占也)象曰告公從以益志也○
九五有孚惠心勿問元吉有孚惠我德(上有信以惠於下則下亦有信)
(以惠於上矣不問而元吉可知)象曰有孚惠心勿問之矣惠我德大得
志也○上九莫益之或擊之立心勿恒凶(以陽居益之極求益不已)
(故莫益而或擊之立心勿恒戒之也)象曰莫益之偏辭也或擊之自外來
也(莫益之者猶從其求益之偏辭而言也若究而言之則又有擊之者矣)
䷪(乾下兌上)
夬揚于王庭孚號有厲告自邑不利即戎利有攸往(夬古)
(快反號戶羔反卦内並同○夬決也陽決陰也三月之卦也以五陽去一陰決之而已然其決之也必正名其)
(罪而盡誠以呼號其衆相與合力然亦尚有危厲不可安肆又當先治其私而不可專尚威武則利有所往也)
(皆戒之之辭)○彖曰夬決也剛決柔也健而說決而和(說音悦○)
(釋卦名義而贊其德)揚于王庭柔乘五剛也孚號有厲其危乃光
也告自邑不利即戎所尚乃窮也利有攸往剛長乃終
也(長丁丈反○此釋卦辭柔乘五剛以卦體言謂以一小人加於衆君子之上是其罪也剛長乃終謂一變)
(則為純乾也)○象曰澤上於天夬君子以施祿及下居德則
忌(上時掌反施始䜴反○澤上於天潰決之勢也施祿及下潰決之意也居德則忌未詳)○初九
壮于前趾往不勝為咎(前猶進也當決之時居下任壮不勝宜矣故其象占如此)象
曰不勝而往咎也○九二惕號莫夜有戎勿恤(莫音暮○九二)
(當決之時剛而居柔又得中道故能憂惕號呼以自戒備而莫夜有戎亦可无患也)象曰有戎勿
恤得中道也○九三壯于頄有凶君子夬夬獨行遇雨
若濡有愠无咎(頄求龜反○頄顴也九三當決之時以剛而過乎中是欲決小人而剛壮見于)
(面目也如是則有凶道矣然在衆陽之中獨與上六為應若能果決其決不係私愛則雖合於上六如獨行遇)
(雨至於若濡而為君子所愠然終必能決去小人而无所咎也温嶠之於王敦其事類此)象曰君子
夬夬終无咎也○九四臀无膚其行次且牽羊悔亡聞
言不信(臀徒敦反次七私反且七余反姤卦同○以陽居隂不中不正居則不安行則不進若不與衆)
(陽競進而安出其後則可以亡其悔然當決之時志在上進必不能也占者聞言而信則轉凶而吉矣牽羊者)
(當其前則不進縱之使前而隨其後則可以行矣)象曰其行次且位不當也聞
言不信聰不明也○九五莧陸夬夬中行无咎(莧閑辨反○莧)
(陸今馬齒莧感隂氣之多者九五當決之時為決之主而切近上六之隂如莧陸然若決而決之而又不為過)
(暴合於中行則无咎矣戒占者當如是也)象曰中行无咎中未光也(程傳備矣傳曰)
(卦辭言夬夬則於中行為无咎矣象復盡其義云中未光也夫人心正意誠乃能極中正之道而充實光輝五)
(心有所比以義之不可而決之雖行於外不失中正之義可以无咎然於中道未得為光大也蓋人心一有所)
(欲則離道矣夫子於此示人之意深矣)○上六无號終有凶(隂柔小人居窮極之時黨)
(類已盡无所號呼終必有凶也占者有君子之德則其敵當之不然反是)象曰无號之凶終
不可長也
䷫(巽下乾上)
姤女壯勿用取女(姤古后反取七喻反○姤遇也決盡則為純乾四月之卦至姤然後一陰)
(可見而為五月之卦以其本非所望而卒然値之如不期而遇者故為遇遇已非正又一陰而遇五陽則女德)
(不貞而壮之甚也取以自配必害乎陽故其象占如此)○彖曰姤遇也柔遇剛也
(釋卦名)勿用取女不可與長也(釋卦辭)天地相遇品物咸章
也(以卦體言)剛遇中正天下大行也(指九五)姤之時義大矣哉
(幾微之際聖人所謹)○象曰天下有風姤后以施命誥四方○初
六繫于金柅貞吉有攸往見凶羸豕孚蹢躅(柅乃李反又女紀反)
(○柅所以止車以金為之其剛可知一隂始生靜正則吉往進則凶故以二義戒小人使不害於君子則有吉)
(而无凶然其勢不可止也故以羸豕蹢躅曉君子使深為之備云)象曰繫于金柅柔道
牽也(牽進也以其進故止之)○九二包有魚无咎不利賓(魚陰物二與初)
(遇為包有魚之象然制之在已故猶可以无咎若不制而使遇於衆則其為害廣矣故其象占如此)象曰
包有魚義不及賓也○九三臀无膚其行次且厲无大
咎(九三過剛不中下不過於初上无應於上居則不安行則不進故其象占如此然既无所遇則无陰邪之)
(傷故雖危厲而无大咎也)象曰其行次且行未牽也○九四包无魚
起凶(初六正應已遇於二而不及於已故其象占如此)象曰无魚之凶遠民也
(遠袁萬反○民之去已猶已遠之)○九五以杞包瓜含章有隕自天(瓜隂)
(物之在下者甘美而善潰杞高大堅實之木也五以陽剛中正主卦於上而下防始生必潰之陰其象如此然)
(隂陽迭勝時運之常若能含晦章美靜以制之則可以回造化矣有隕自天本无而倏有之象也)象曰
九五含章中正也有隕自天志不舍命也(舍音捨)○上九
姤其角吝无咎(角剛乎上者也上九以剛居上而无位不得其遇故其象占與九三類)象
曰姤其角上窮吝也
䷬(坤下兌上)
萃亨王假有廟利見大人亨利貞用大牲吉利有攸往
(假更白反○萃聚也坤順兌說九五剛中而二應之又為澤上於地萬物萃聚之象故為萃亨字衍文王假有)
(廟言王者可以至于宗廟之中王者卜祭之吉占也祭義曰公假于太廟是也廟所以聚祖考之精神又人必)
(能聚已之精神則可以至于廟而承祖考也物既聚則必見大人而後可以得亨然又必利於正所聚不正則)
(亦不能亨也大牲必聚而後有聚則可以有所往皆占吉而有戒之辭)○彖曰萃聚也順
以說剛中而應故聚也(說音悦○以卦德卦體釋卦名義)王假有廟致
孝享也利見大人亨聚以正也用大牲吉利有攸往順
天命也(釋卦辭)觀其所聚而天地萬物之情可見矣(極言其理)
(而贊之)○象曰澤上於地萃君子以除戎器戒不虞(上時掌反)
(○除者脩而聚之之謂)○初六有孚不終乃亂乃萃若號一握為
笑勿恤往无咎(號平聲○初六上應九四而隔於二隂當萃之時不能自守是有孚而不終志)
(亂而妄聚也若呼號正應則衆以為笑但勿恤而往從正應則无咎矣戒占者當如是也)象曰乃亂
乃萃其志亂也○六二引吉无咎孚乃利用禴(禴羊略反○二)
(應五而雜於二隂之間必牽引以萃乃吉而无咎又二中正柔順虛中以上應九五剛健中正誠實而下交故)
(卜祭者有其孚誠則雖薄物亦可以祭矣)象曰引吉无咎中未變也○六三
萃如嗟如无攸利往无咎小吝(六三陰柔不中不正上无應與欲求萃於近而)
(不得故嗟如而无所利唯往從於上可以无咎然不得其萃困然後往復得隂極无位之爻亦可小羞矣戒占)
(者當近捨不正之強援而遠結正應之窮交則无咎也)象曰往无咎上巽也○九
四大吉无咎(上比九五下比衆隂得其萃矣然以陽居陰不正故戒占者必大吉然後得无咎也)
象曰大吉无咎位不當也○九五萃有位无咎匪孚元
永貞悔亡(九五剛陽中正當萃之時而居尊固无咎矣若有未信則亦脩其元永貞之德而悔亡矣)
(戒占者當如是也)象曰萃有位志未光也(未光謂匪孚)○上六齎咨
涕洟无咎(齎音咨又將啼反洟音夷象同○處萃之終陰柔无位求萃不得故戒占者必如是而後)
(可以无咎也)象曰齎咨涕洟未安上也
䷭(巽下坤上)
升元亨用見大人勿恤南征吉(升進而上也卦自解來柔上居四内巽外順九)
(二剛中而五應之是以其占如此南征前進也)○彖曰柔以時升(以卦變釋卦名)巽而
順剛中而應是以大亨(以卦德卦體釋卦辭)用見大人勿恤有慶
也南征吉志行也○象曰地中生木升君子以順德積
小以高大(王肅本順作慎今按他書引此亦多作慎意尤明白蓋古字通用也說見上篇蒙卦)○
初六允升大吉(初以柔順居下巽之主也當升之時巽於二陽占者如之則信能升而大吉矣)
象曰允升大吉上合志也○九二孚乃利用禴无咎(義見)
(萃卦)象曰九二之孚有喜也○九三升虛邑(陽實隂虛而坤有國邑之)
(象九三以陽剛當升時而進臨於坤故其象占如此)象曰升虛邑无所疑也○六
四王用亨于岐山吉无咎(義見隨卦)象曰王用亨于岐山順
事也(以順而升登祭于山之象)○六五貞吉升階(以陰居陽當升而居尊位必能正固)
(則可以得吉而升階矣階升之易者)象曰貞吉升階大得志也○上六冥
升利于不息之貞(以陰居升極昏冥不已者也占者遇此无適而利但可反其不已於外之)
(心施之於不息之正而已)象曰冥升在上消不富也
䷮(坎下兌上)
困亨貞大人吉无咎有言不信(困者窮而不能自振之義坎剛為兌柔所揜九)
(二為二隂所揜四五為上六所揜所以為困坎險兌說處險而說是身雖困而道則亨也二五則中又有大人)
(之象占者處困能亨則得其正矣非大人其孰能之故曰貞又曰大人者明不正之小人不能當也有言不信)
(又戒以當務晦默不可尚口益取困窮)○彖曰困剛揜也(以卦體釋卦名)險以說
困而不失其所亨其唯君子乎貞大人吉以剛中也有
言不信尚口乃窮也(說音悦○以卦德卦體釋卦辭)○象曰澤无水困
君子以致命遂志(水下漏則澤上枯故曰澤无水致命猶言授命言持以與人而不之有也)
(能如是則雖困而亨矣)○初六臀困于株木入于幽谷三歲不覿
(臀物之底也困于株木傷而不能安也初六以隂柔處困之底居暗之甚故其象占如此)象曰入于
幽谷幽不明也○九二困于酒食朱紱方來利用亨祀
征凶无咎(紱音弗亨讀作享○困于酒食厭飫苦惱之意酒食人之所欲然醉飽過宜則是反為所)
(困矣朱紱方来上應之也九二有剛中之德以處困時雖无凶害而反困于得其所欲之多故其象如此而其)
(占利以享祀若征行則非其時故凶而於義為无咎也)象曰困于酒食中有慶也
○六三困于石據于蒺蔾入于其宫不見其妻凶(陰柔而不)
(中正故有此象而其占則凶石指四蒺蔾指二宫謂三而妻則六也其義則繫辭備矣)象曰據于
蒺蔾乘剛也入于其宫不見其妻不祥也○九四來徐
徐困于金車吝有終(初六九四之正應九四處位不當不能濟物而初六方困于下又為)
(九二所隔故其象如此然邪不勝正故其占雖為可吝而必有終也金車為九二象未詳疑坎有輪象也)象
曰來徐徐志在下也雖不當位有與也○九五劓刖困
于赤紱乃徐有說利用祭祀(劓音見睽刖音月說音悦○劓刖者傷於上下上下)
(既傷則赤紱无所用而反為困矣九五當困之時上為陰揜下則乘剛故有此象然剛中而說體故能遲久而)
(有說也占具象中又利用祭祀久當獲福)象曰劓刖志未得也乃徐有說以
中直也利用祭祀受福也○上六困于葛藟于臲卼曰
動悔有悔征吉(藟力軌反臲五結反卼五骨反○以陰柔處困極故有困于葛藟于臲卼曰動)
(悔之象然物窮則變故其占曰若能有悔則可以征而吉矣)象曰困于葛藟未當也
動悔有悔吉行也
䷯(巽下坎上)
井改邑不改井无喪无得往來井井汔至亦未繘井羸
其甁凶(喪息浪反汔許訖反繘音橘羸律裴反○井者穴地出水之處以巽木入乎坎水之下而上出)
(其水故為井改邑不改井故无喪无得而往者來者皆井其井也汔幾也繘綆也羸敗也汲井幾至未盡綆而)
(敗其瓶則凶也其占為事仍舊无得喪而又當敬勉不可幾成而敗也)○彖曰巽乎水而
上水井井養而不窮也(上時掌反○以卦象釋卦名義)改邑不改井乃
以剛中也汔至亦未繘井未有功也羸其甁是以凶也
(以卦體釋卦辭无喪无得往来井井兩句意與不改井同故不復出剛中以二五而言未有功而敗其甁所以)
(凶也)○象曰木上有水井君子以勞民勸相(上如字又時掌反勞力報)
(反相息亮反○木上有水津潤上行井之象也勞民者以君養民勸相者使民相養皆取井養之意)○初六
井泥不食舊井无禽(泥乃計反○井以陽剛為泉上出為功初六以隂居下故為此象蓋井不)
(泉而泥則人所不食而禽鳥亦莫之顧也)象曰井泥不食下也舊井无禽時
舍也(舍音捨○言為時所棄)○九二井谷射鮒甕敝漏(谷余六反音育射石)
(亦反鮒音附○九二剛中有泉之象然上无正應下比初六功不上行故其象如此)象曰井谷射
鮒无與也○九三井渫不食為我心惻可用汲王明並
受其福(渫息列反○渫不停汚也井渫不食而使人心惻可用汲矣王明則汲井以及物而施者受者)
(並受其福也九三以陽居陽在下之上而未為時用故其象占如此)象曰井渫不食行惻
也求王明受福也(行惻者行道之人皆以為惻也)○六四井甃无咎(甃側)
(救反○以六居四雖得其正然陰柔不泉則但能脩治而无及物之功故其象為井甃而占則无咎占者能自)
(脩治則雖无及物之功而亦可以无咎矣)象曰井甃无咎脩井也○九五井
洌寒泉食(洌音列○洌潔也陽剛中正功及於物故為此象占者有其德則契其象也)象曰
寒泉之食中正也○上六井收勿幕有孚元吉(收詩救反又如)
(字幕音莫○收汲取也晁氏云收鹿盧收繘者也亦通幕蔽覆也有孚謂其出有源而不窮也井以上出為功)
(而坎口不揜故上六雖非陽剛而其象如此然占者應之必有孚乃元吉也)象曰元吉在上
大成也
䷰(離下兌上)
革已日乃孚元亨利貞悔亡(革變革也兌澤在上離火在下火然則水乾水決則)
(火滅中少二女合為一卦而少上中下志不相得故其卦為革也變革之初人未之信故必已日而後信又以)
(其内有文明之德而外有和說之氣故其占為有所更革皆大亨而得其正所革皆當而所革之悔亡也一有)
(不正則所革不信不通而反有悔矣)○彖曰革水火相息二女同居其志
不相得曰革(以卦象釋卦名義大略與睽相似然以相違而為睽相息而為革也息滅息也又為)
(生息之義滅息而後生息也)已日乃孚革而信之文明以說大亨以
正革而當其悔乃亡(說音悦當去聲以卦德釋卦辭)○天地革而四時
成湯武革命順乎天而應乎人革之時大矣哉(極言而贊其大)
(也)○象曰澤中有火革君子以治歷明時(治平聲○四時之變革之)
(大者)○初九鞏用黃牛之革(鞏九勇反○雖當革時居初无應未可有為故為此象鞏)
(固也黃中色牛順物革所以固物亦取卦名而義不同也其占為當堅確固守而不可以有為聖人之於變革)
(其謹如此)象曰鞏用黃牛不可以有為也○六二己日乃革
之征吉无咎(六二柔順中正而為文明之主有應於上於是可以革矣然必已日然後革之則征)
(吉而无咎戒占者猶未可遽變也)象曰已日革之行有嘉也○九三征
凶貞厲革言三就有孚(過剛不中居離之極躁動於革者也故其占有征凶貞厲之戒)
(然其時則當革故至於革言三就則亦有孚而可革也)象曰革言三就又何之矣
(言已審)○九四悔亡有孚改命吉(以陽居陰故有悔然卦已過中水火之際乃革)
(之時而剛柔不偏又革之用也是以悔亡然又必有孚然後革乃可獲吉明占者有其德而當其時又必有信)
(乃悔亡而得吉也)象曰改命之吉信志也○九五大人虎變未
占有孚(虎大人之象變謂希革而毛毨也在大人則自新新民之極順天應人之時也九五以陽剛中)
(正為革之主故有此象占而得此則有此應然亦必自其未占之時人已信其如此乃足以當之耳)象曰
大人虎變其文炳也○上六君子豹變小人革面征凶
居貞吉(革道已成君子如豹之變小人亦革面以聽從矣不可以往而居正則吉變革之事非得已者)
(不可以過而上六之才亦不可以有行也故占者如之)象曰君子豹變其文蔚也
小人革面順以從君也(蔚紆胃反)
䷱(巽下離上)
鼎元吉亨(鼎烹飪之器為卦下隂為足二三四陽為腹五陰為耳上陽為鉉有鼎之象又以巽木入)
(離火而致烹飪鼎之用也故其卦為鼎下巽巽也上離為目而五為耳有内巽順而外聰明之象卦自巽来隂)
(進居五而下應九二之陽故其占曰元亨吉衍文也)○彖曰鼎象也以木巽火亨
飪也聖人亨以享上帝而大亨以養聖賢(亨普庚反飪入甚反○以)
(卦體二象釋卦名義因極其大而言之享帝貴誠用犢而已養賢則饔飱牢禮當極其盛故曰大亨)巽而
耳目聰明柔進而上行得中而應乎剛是以元亨(上時掌反)
(○以卦象卦變卦體釋卦辭)○象曰木上有火鼎君子以正位凝命
(鼎重器也故有正位凝命之意凝猶至道不凝之凝傳所謂協于上下以承天休者也)○初六鼎
顛趾利出否得妾以其子无咎(出尺遂反又如字否音鄙○居鼎之下鼎趾之)
(象也上應九四則顛矣然當卦初鼎未有實而舊有否惡之積焉因其顛而出之則為利矣得妾而因得其子)
(亦猶是也此爻之象如此而其占无咎蓋因敗以為功因賤以致貴也)象曰鼎顛趾未悖
也利出否以從貴也(鼎而顛趾悖道也而因可出否以從貴則未為悖也從貴謂應四亦)
(為取新之意)○九二鼎有實我仇有疾不我能即吉(仇音求○以剛)
(居中鼎有實之象也我仇謂初隂陽相求而非正則相陷於惡而為仇矣二能以剛中自守則初雖近不能以)
(就之是以其象如此而其占為如是則吉也)象曰鼎有實慎所之也我仇有
疾終无尤也(有實而不慎其所往則為仇所即而陷於惡矣)○九三鼎耳革其
行塞雉膏不食方雨虧悔終吉(行下孟反塞悉則反○以陽居鼎腹之中本有)
(美實者也然以過剛失中越五應上又居下之極為變革之時故為鼎耳方革而不可舉移雖承上卦文明之)
(腴有雉膏之美而不得以為人之食然以陽居陽為得其正苟能自守則隂陽將和而失其悔矣占者如是則)
(初雖不利而終得吉也)象曰鼎耳革失其義也○九四鼎折足覆
公餗其形渥凶(折之舌反覆方服反餗送六反渥乙角反○晁氏曰形渥諸本作刑剭謂重刑)
(也今從之九四居上任重者也而下應初六之隂則不勝其任矣故其象如此而其占凶也)象曰覆
公餗信如何也(言失信也)○六五鼎黃耳金鉉利貞(鉉玄典反○五)
(於象為耳而有中德故云黃耳金堅剛之物鉉貫耳以舉鼎者也五虛中以應九二之堅剛故其象如此而其)
(占則利在貞固而已或曰金鉉以上九而言更詳之)象曰鼎黃耳中以為實也○
上九鼎玉鉉大吉无不利(上於象為鉉而以陽居陰剛而能温故有玉鉉之象而其)
(占為大吉无不利蓋有是德則如其占也)象曰玉鉉在上剛柔節也
䷲(震下震上)
震亨震來虩虩笑言啞啞震驚百里不喪匕鬯(虩許逆反啞烏)
(客反喪息浪反匕必以反鬯勅亮反○震動也一陽始生於二隂之下震而動也其象為雷其屬為長子震有)
(亨道震来當震之来時也虩虩恐懼驚顧之貌震驚百里以雷言七所以舉鼎實鬯以秬黍酒和鬱金所以灌)
(地降神者也不喪匕鬯以長子言也此卦之占為能恐懼則致福而不失其所主之重)○彖曰震
亨(震有亨道不待言也)震來虩虩恐致福也笑言啞啞後有則也
(恐致福恐懼以致福也則法也)震驚百里驚遠而懼邇也出可以守宗
廟社稷以為祭主也(程子以為邇也下脱不喪匕鬯四字今從之出謂繼世而主祭也或)
(云出即鬯字之誤)○象曰洊雷震君子以恐懼脩省(洊在薦反省悉井反)
○初九震來虩虩後笑言啞啞吉(成震之主處震之初故其占如此)象
曰震來虩虩恐致福也笑言啞啞後有則也○六二震
來厲億喪貝躋于九陵勿逐七日得(躋子西反○六二乘初九之剛故當)
(震之来而危厲也億字未詳又當喪其貨貝而升於九陵之上然柔順中正足以自守故不求而自獲也此爻)
(占具象中但九陵七日之象則未詳耳)象曰震來厲乘剛也○六三震蘇
蘇震行无眚(蘇蘇緩散自失之状以隂居陽當震時而居不正是以如此占者若因懼而能行以)
(去其不正則可以无眚矣)象曰震蘇蘇位不當也○九四震遂泥(泥乃)
(計反○以剛處柔不中不正陷於二隂之間不能自震也遂者无反之意泥滯溺也)象曰震遂泥
未光也○六五震往來厲億无喪有事(喪息浪反○以六居五而處震)
(時无時而不危也以其得中故无所喪而能有事也占者不失其中則雖危无喪矣)象曰震往來
厲危行也其事在中大无喪也○上六震索索視矍矍
征凶震不于其躬于其鄰无咎婚媾有言(索桑落反矍俱縛反○以)
(隂柔處震極故為索索矍矍之象以是而行其凶必矣然能及其震未及其身之時恐懼脩省則可以无咎而)
(亦不能免於婚媾之有言戒占者當如是也)象曰震索索中未得也雖凶无
咎畏鄰戒也(中謂中心)
䷳(艮下艮上)
艮其背不獲其身行其庭不見其人无咎(艮止也一陽止於二隂之)
(上陽自下升極上而止也其象為山取坤地而隆其上之状亦止於極而不進之意也其占則必能止于背而)
(不有其身行其庭而不見其人乃无咎也蓋身動物也唯背為止艮其背則止於所當止也止於所當止則不)
(隨身而動矣是不有其身也如是則雖行於庭除有人之地而亦不見其人矣蓋艮其背而不獲其身者止而)
(止也行其庭而不見其人者行而止也動靜各止其所而皆主夫靜焉所以得无咎也)○彖曰艮
止也時止則止時行則行動靜不失其時其道光明(此釋)
(卦名艮之義則止也然行止各有其時故時止而止止也時行而行亦止也艮體篤實故又有光明之義大畜)
(於艮亦以輝光言之)艮其止止其所也上下敵應不相與也是以
不獲其身行其庭不見其人无咎也(此釋卦辭易背為止以明背即止也)
(背者止之所也以卦體言内外之卦隂陽敵應而不相與也不相與則内不見已外不見人而无咎矣晁氏云)
(艮其止當依卦辭作背)○象曰兼山艮君子以思不出其位○初
六艮其趾无咎利永貞(以隂柔居艮初為艮止之象占者如之則无咎而又以其隂柔)
(故又戒其利永貞也)象曰艮其趾未失正也○六二艮其腓不拯
其隨其心不快(拯之凌反○六二居中得正既止其腓矣三為限則腓所隨也而過剛不中以)
(止乎上二雖中正而體柔弱不能往而拯之是以其心不快也此爻占在象中下爻放此)象曰不拯
其隨未退聽也(三止乎上亦不肯退而聽乎二也)○九三艮其限列其
夤厲熏心(夤引真反○限身上下之際即腰胯也夤膂也止于腓則不進而已九三以過則不中當)
(限之處而艮其限則不得屈伸而上下判隔如列其夤矣危厲熏心不安之甚也)象曰艮其限
危熏心也○六四艮其身无咎(以隂居隂時止而止故為艮其身之象而占得)
(无咎也)象曰艮其身止諸躬也○六五艮其輔言有序悔
亡(六五當輔之處故其象如此而其占悔亡也悔謂以隂居陽)象曰艮其輔以中正
也(正字羨文叶韻可見)○上九敦艮吉(以陽剛居止之極敦厚於止者也)象曰敦
艮之吉以厚終也
䷴(艮下巽上)
漸女歸吉利貞(漸漸進也為卦止於下而巽於上為不遽進之義有女歸之象焉乂自二至五)
(位皆得正故其占為女歸吉而又戒以利貞也)○彖曰漸之進也女歸吉也(之字)
(疑衍或是漸字)進得位往有功也進以正可以正邦也(以卦變釋利貞)
(之意蓋此卦之變自渙而來九進居三自旅而來九進居五皆為得位之正)其位剛得中也
(以卦體言謂九五也)止而巽動不窮也(以卦德言漸進之義)○象曰山上有
木漸君子以居賢德善俗(二者皆當以漸而進疑賢字衍或善下有脱字)○初
六鴻漸于干小子厲有言无咎(鴻之行有序而進有漸干水涯也始進於下未)
(得所安而上復无應故其象如此而其占則為小子厲雖有言而於義則无咎也)象曰小子之
厲義无咎也○六二鴻漸于磐飲食衎衎吉(衎苦旦反○磐大石)
(也漸遠於水進於磐而益安矣衎衎和樂意六二柔順中正進以其漸而上有九五之應故其象如此而占則)
(吉也)象曰飲食衎衎不素飽也(素飽如詩言素餐得之以道則不為徒飽而處之安)
(矣)○九三鴻漸于陸夫征不復婦孕不育凶利禦寇(復房)
(六反○鴻水鳥陸非所安也九三過剛不中而无應故其象如此而其占夫征則不復婦孕則不育凶莫甚焉)
(然以其過剛也故利禦寇)象曰夫征不復離羣醜也婦孕不育失其
道也利用禦寇順相保也(離力智反)○六四鴻漸于木或得
其桷无咎(桷音角○鴻不木棲桷平柯也或得平柯則可以安矣六四乘則而順巽故其象如此占)
(者如之則无咎也)象曰或得其桷順以巽也○九五鴻漸于陵
婦三歲不孕終莫之勝吉(陵高阜也九五居尊六二正應在下而為三四所隔然終)
(不能奪其正也故其象如此而占者如是則吉也)象曰終莫之勝吉得所願也
○上九鴻漸于陸其羽可用為儀吉(胡氏程氏皆云陸當作逵謂雲路也)
(今以韻讀之良是儀羽旄旌纛之飾也上九至高出乎人位之外而其羽毛可用以為儀飾位雖極高而不為)
(无用之象故其占為如是則吉也)象曰其羽可用為儀吉不可亂也(漸進)
(愈高而不為无用其志卓然豈可得而亂哉)
䷵(兌下震上)
歸妹征凶无攸利(婦人謂嫁曰歸妹少女也兌以少女而從震之長男而其情又為以說而)
(動皆非正也故卦為歸妹而卦之諸爻自二至五皆不得正三五又皆以柔乘剛故其占征凶而无所利也)
○彖曰歸妹天地之大義也天地不交而萬物不興歸
妹人之終始也(釋卦名義也歸者女之終生育者人之始)說以動所歸妹也
(說音悦○又以卦德言之)征凶位不當也无攸利柔乘剛也(又以卦體釋卦)
(辭男女之交本皆正理唯若此卦則不得其正也)○象曰澤上有雷歸妹君子
以永終知敝(雷動澤隨歸妹之象君子觀其合之不正知其終之有敝也推之事物莫不皆然)
○初九歸妹以娣破能履征吉(娣音弟跛波我反○初九居下而无正應故為)
(娣象然陽剛在女子為賢正之德但為娣之賤僅能承助其君而已故又為跛能履之象而其占則征吉也)
象曰歸妹以娣以恒也跛能履吉相承也(恒謂有常久之德)○
九二眇能視利幽人之貞(眇能視承上爻而言九二陽剛得中女之賢也上有正應)
(而反隂柔不正乃女賢而配不良不能大成内助之功故為眇能視之象而其占則利幽人之貞也幽人亦抱)
(道守正而不偶者也)象曰利幽人之貞未變常也○六三歸妹以
須反歸以娣(六三隂柔而不中正又為說之主女之不正人莫之取者也故為未得所適而反歸)
(為娣之象或曰須女之賤者)象曰歸妹以須未當也○九四歸妹愆
期遲歸有時(九四以陽居上體而无正應賢女不輕從人而愆期以待所歸之象正與六三相反)
象曰愆期之志有待而行也○六五帝乙歸妹其君之
袂不如其娣之袂良月幾望吉(𬒮彌計反○六五柔中居尊下應九二尚德而)
(不貴飾故為帝女下嫁而服不盛之象然女德之盛无以加此故又為月幾望之象而占者如之則吉也)象
曰帝乙歸妹不如其娣之袂良也其位在中以貴行也
(以其有中德之貴而行故不尚飾)○上六女承筐无實士刲羊无血无
攸利(刲苦圭反○上六以隂柔居歸妹之終而无應約婚而不終者也故其象如此而於占為无所利也)
象曰上六无實承虛筐也
䷶(離下震上)
豐亨王假之勿憂宜日中(假更白反○豐大也以明而動盛大之勢也故其占有亨)
(道焉然王者至此盛極當衰則又有憂道焉聖人以為徒憂无益但能守常不至於過盛則可矣故戒以勿憂)
(宜日中也)○彖曰豐大也明以動故豐(以卦德釋卦名義)王假之尚
大也勿憂宜日中宜照天下也(釋卦辭)日中則昃月盈則
食天地盈虛與時消息而況於人乎況於鬼神乎(此又𤼵明)
(卦辭外意言不可過中也)○象曰雷電皆至豐君子以折獄致刑(折之)
(舌反○取其威照並行之象)○初九遇其配主雖旬无咎往有尚(配主)
(謂四旬均也謂皆陽也當豐之時明動相資故初九之遇九四雖皆陽剛而其占如此也)象曰雖旬
无咎過旬災也(戒占者不可求勝其配亦爻辭外意)○六二豐其蔀日中
見斗往得疑疾有孚𤼵若吉(蔀音部○六二居豐之時為離之主至明者也而上)
(應六五之柔暗故為豐蔀見斗之象蔀障蔽也大其障蔽故日中而昏也往而從之則昏暗之主必反見疑唯)
(在積其誠意以感𤼵之則吉戒占者宜如是也虛中有孚之象)象曰有孚𤼵若信以𤼵
志也○九三豐其沛日中見沬折其右肱无咎(沬昧同莫佩反)
(折食列反○沛一作旆謂旌幔也其蔽甚於蔀矣沬小星也三處明極而應上六雖不可用而非咎也故其象)
(占如此)象曰豐其沛不可大事也折其右肱終不可用也
○九四豐其蔀日中見斗遇其夷主吉(象與六二同夷等夷也謂初九)
(也其占為當豐而遇暗主下就同德則吉也)象曰豐其蔀位不當也日中見
斗幽不明也遇其夷主吉行也○六五來章有慶譽吉
(質雖柔暗若能來致天下之明則有慶譽而吉矣蓋因其柔暗而設此以開之占者能如是則如其占矣)象
曰六五之吉有慶也○上六豐其屋蔀其家闚其戶闃
其无人三歲不覿凶(闃苦鶪反○以隂柔居豐極處動終明極而反暗者也故為豐大其)
(屋而反以自蔽之象无人不覿亦言障蔽之深其凶甚矣)象曰豐其屋天際翔也闚
其戶闃其无人自藏也(藏謂障蔽)
䷷(艮下離上)
旅小亨旅貞吉(旅羇旅也山止於下火炎於上為去其所止而不處之象故為旅以六五得中)
(於外而順乎上下之二陽艮止而離麗於明故其占可以小亨而能守其旅之貞則吉旅非常居若可苟者然)
(道无不在故自有其正不可須叟離也)○彖曰旅小亨柔得中乎外而順
乎剛止而麗乎明是以小亨旅貞吉也(以卦體卦德釋卦辭)旅之
時義大矣哉(旅之時為難處)○象曰山上有火旅君子以明慎
用刑而不畱獄(慎刑如山不畱如火)○初六旅瑣瑣斯其所取災
(當旅之時以隂柔居下位故其象占如此)象曰旅瑣瑣志窮災也○六二旅
即次懷其資得童僕貞(即次則安懷資則裕得其童僕之貞信則无欺而有賴旅之最)
(吉者也二有柔順中正之德故其象占如此)象曰得童僕貞終无尤也○九
三旅焚其次喪其童僕貞厲(喪息浪反象同○過剛不中居下之上故其象占如)
(此喪其童僕則不止於失其心矣故貞字連下句為義)象曰旅焚其次亦以傷矣
以旅與下其義喪也(以旅之時而與下之道如此義當喪也)○九四旅于
處得其資斧我心不快(以陽居隂處上之下用柔能下故其象占如此然非其正位又)
(上无剛陽之與下唯隂柔之應故其心有所不快也)象曰旅于處未得位也得其
資斧心未快也○六五射雉一矢亡終以譽命(射石亦反○雉)
(文明之物離之象也六五柔順文明又得中道為離之主故得此爻者為射雉之象雖不无亡矢之費而所喪)
(不多終有譽命也)象曰終以譽命上逮也(上逮言其譽命聞於上也)○上九
鳥焚其巢旅人先笑後號咷喪牛于易凶(喪易並去聲○上九過剛)
(處旅之上離之極驕而不順凶之道也故其象占如此)象曰以旅在上其義焚也
喪牛于易終莫之聞也
䷸(巽下巽上)
巽小亨利有攸往利見大人(巽入也一隂伏于二陽之下其性能巽以入也其象)
(為風亦取入義隂為主故其占為小亨以隂從陽故又利有所往然必知所從乃得其正故又曰利見大人也)
○彖曰重巽以申命(釋卦義也巽順而入必究乎下命令之象重巽故為申命也)剛
巽乎中正而志行柔皆順乎剛是以小亨利有攸往利
見大人(以卦體釋卦辭剛巽乎中正而志行指九五柔謂初四)○象曰隨風巽君
子以申命行事(隨相繼之義)○初六進退利武人之貞(初以隂居)
(下為巽之主卑巽之過故為進退不果之象若以武人之貞處之則有以濟其所不及而得所宜矣)象曰
進退志疑也利武人之貞志治也○九二巽在牀下用
史巫紛若吉无咎(二以陽處隂而居下有不安之意然當巽之時不厭其卑而二又居中不)
(至已甚故其占為能過於巽而丁寧煩悉其辭以自道達則可以吉而无咎亦竭誠意以祭祀之吉占也)象
曰紛若之吉得中也○九三頻巽吝(過剛不中居下之上非能巽者勉為)
(屢失吝之道也故其象占如此)象曰頻巽之吝志窮也○六四悔亡田
獲三品(隂柔无應承乘皆剛宜有悔也而以隂居隂處上之下故得悔亡而又為卜田之吉占也三品)
(者一為乾豆一為賓客一以充庖)象曰田獲三品有功也○九五貞吉
悔亡无不利无初有終先庚三日後庚三日吉(先西薦反後胡)
(豆反○九五剛健中正而居巽體故有悔以有貞而吉也故得亡其悔而无不利有悔是无初也亡之是有終)
(也庚更也事之變也先庚三日丁也後庚三日癸也丁所以丁寧於其變之前癸所以揆度於其變之後有所)
(變更而得此占者如是則吉也)象曰九五之吉位正中也○上九巽在
牀下喪其資斧貞凶(喪息浪反下同○巽在牀下過於巽者也喪其資斧失所以斷也如)
(是則雖貞亦凶矣居巽之極失其陽剛之德故其象占如此)象曰巽在牀下上窮也
喪其資斧正乎凶也(正乎凶言必凶)
䷹(兑下兑上)
兌亨利貞(兌說也一隂進乎二陽之上喜之見乎外也其象為澤取其說萬物又取坎水而塞其下)
(流之象卦體剛中而柔外剛中故說而亨柔外故利於貞蓋說有亨道而其妄說不可以不戒故其占如此又)
(柔外故為說亨剛中故利於貞亦一義也)○彖曰兌說也(說音悦下同○釋卦名義)剛中
而柔外說以利貞是以順乎天而應乎人說以先民民
忘其勞說以犯難民忘其死說之大民勸矣哉(先西薦反又如)
(字難乃旦反○以卦體釋卦辭而極言之)○象曰麗澤兌君子以朋友講習
(兩澤相麗互相滋益朋友講習其象如此)○初九和兌吉(以陽爻居說體而處最下又无係應)
(故其象占如此)象曰和兌之吉行未疑也(居卦之初其說也正未有所疑也)○
九二孚兌吉悔亡(剛中為孚居隂為悔占者以孚而說則吉而悔亡矣)象曰孚兌
之吉信志也○六三來兌凶(隂柔不中正為兌之主上无所應而反來就二陽以)
(求說凶之道也)象曰來兌之凶位不當也○九四商兌未寧介
疾有喜(四上承九五之中正而下比六三之柔邪故不能決而商度所說未能有定然質本陽剛故能)
(介然守正而疾惡柔邪也如此則有喜矣象占如此為戒深矣)象曰九四之喜有慶也
○九五孚于剝有厲(剝謂隂能剝陽者也九五陽剛中正然當說之時而居尊位密近上)
(六上六隂柔為說之主處說之極能妄說以剝陽者也故其占但戒以信于上六則有危也)象曰孚
于剝位正當也(與履九五同)○上六引兌(上六成說之主以隂居說之極引下)
(二陽相與為說而不能必其從也故九五當戒而此爻不言其吉凶)象曰上六引兌未光
也
䷺(坎下巽上)
渙亨王假有廟利涉大川利貞(渙呼亂反假庚白反○渙散也為卦下坎上巽)
(風行水上離披解散之象故為渙其變則本自漸卦九来居二而得中六往居三得九之位而上同於四故其)
(占可亨又以祖考之精神既散故王者當至於廟以聚之又以巽木坎水舟楫之象故利涉大川其曰利貞則)
(占者之深戒也)○彖曰渙亨剛來而不窮柔得位乎外而上同
(上如字又時掌反○以卦變釋卦辭)王假有廟王乃在中也(中謂廟中)利涉大
川乘木有功也○象曰風行水上渙先王以亨于帝立
廟(皆所以合其散)○初六用拯馬壯吉(居卦之初渙之始也始渙而拯之為力既易又)
(有壮馬其吉可知初六非有濟渙之才但能順乎九二故其象占如此)象曰初六之吉順
也○九二渙奔其机悔亡(机音几○九而居二宜有悔也然當渙之時來而不窮能)
(亡其悔者也故其象占如此蓋九奔而二机也)象曰渙奔其机得願也○六三
渙其躬无悔(陰柔而不中正有私於已之象也然居得陽位志在濟時能散其私以得无悔故其)
(占如此大率此上四爻皆因渙以濟渙者也)象曰渙其躬志在外也○六四
渙其羣元吉渙有丘匪夷所思(居隂得正上承九五當濟渙之任者也下无應)
(與為能散其朋黨之象占者如是則大善而吉又言能散其小羣以成大羣使所散者聚而若丘則非常人思)
(慮之所及也)象曰渙其羣元吉光大也○九五渙汗其大號
渙王居无咎(陽剛中正以居尊位當渙之時能散其號令與其居積則可以濟渙而无咎矣故其)
(象占如此九五巽體有號令之象汗謂如汗之出而不反也渙王居如陸贄所謂散小儲而成大儲之意)象
曰王居无咎正位也○上九渙其血去逖出无咎(去起吕反)
(○上九以陽居渙極能出乎渙故其象占如此血謂傷害逖當作惕與小畜六四同言渙其血則去渙其惕則)
(出也)象曰渙其血遠害也(遠袁萬反)
䷻(兌下坎上)
節亨苦節不可貞(節有限而止也為卦下兌上坎澤上有水其容有限故為節節固自有亨)
(道矣又其體隂陽各半而二五皆陽故其占得亨然至於太甚則苦矣故又戒以不可守以為貞也)○彖
曰節亨剛柔分而剛得中(以卦體釋卦辭)苦節不可貞其道窮
也(又以理言)說以行險當位以節中正以通(說音悦○又以卦德卦體言之)
(當位中正指五又坎為通)天地節而四時成節以制度不傷財不害
民(極言節道)○象曰澤上有水節君子以制數度議德行(行下)
(孟反)○初九不出戶庭无咎(戶庭戶外之庭也陽剛得正居節之初未可以行能節而)
(止者也故其象占如此)象曰不出戶庭知通塞也(塞悉則反)○九二不
出門庭凶(門庭門内之庭也九二當可行之時而失剛不正上无應與知節而不知通故其象占如)
(此)象曰不出門庭凶失時極也○六三不節若則嗟若
无咎(隂柔而不中正以當節時非能節者故其象占如此)象曰不節之嗟又誰咎
也(此无咎與諸爻異言无所歸咎也)○六四安節亨(柔順得正上承九五自然有節者也)
(故其象占如此)象曰安節之亨承上道也○九五甘節吉往有
尚(所謂當位以節中正以通者也故其象占如此)象曰甘節之吉居位中也○
上六苦節貞凶悔亡(居節之極故為苦節既處過極故雖得正而不免於凶然禮奢寧儉)
(故雖有悔而終得亡之也)象曰苦節貞凶其道窮也
䷼(兌下巽上)
中孚豚魚吉利涉大川利貞(孚信也為卦二隂在内四陽在外而二五之陽皆得)
(其中以一卦言之為中虛以二體言之為中實皆孚信之象也又下說以應上上巽以順下亦為孚義豚魚无)
(知之物又木在澤上外實内虛皆舟楫之象至信可感豚魚涉險難而不可以失其貞故占者能致豚魚之應)
(則吉而利涉大川又必利於貞也)○彖曰中孚柔在内而剛得中說而
巽孚乃化邦也(說音悦○以卦體卦德釋卦名義)豚魚吉信及豚魚也
利涉大川乘木舟虛也(以卦象言)中孚以利貞乃應乎天也
(信而正則應乎天矣)○象曰澤上有風中孚君子以議獄緩死(風感)
(水受中孚之象議獄緩死中孚之意)○初九虞吉有他不燕(他湯何反○當中孚之初)
(上應六四能度其可信而信之則吉復有他焉則失其所以度之之正而不得其所安矣戒占者之辭也)象
曰初九虞吉志未變也○九二鳴鶴在隂其子和之我
有好爵吾與爾靡之(和胡卧反靡亡池反○九二中孚之實而九五亦以中孚之實應之)
(故有鶴鳴子和我爵爾靡之象鶴在隂謂九居二好爵謂得中靡與縻同言懿德人之所好故好爵雖我之所)
(獨有而彼亦係戀之也)象曰其子和之中心願也○六三得敵或
鼓或罷或泣或歌(敵謂上九信之窮者六三隂柔不中正以居說極而與之為應故不能自)
(主而其象如此)象曰或鼓或罷位不當也○六四月幾望馬匹
亡无咎(幾音機望无方反○六四居隂得正位近於君為月幾望之象馬匹謂初與已為匹四乃絶之)
(而上以信於五故為馬匹亡之象占者如是則无咎也)象曰馬匹亡絶類上也(上上)
(聲)○九五有孚攣如无咎(攣力圓反○九五剛健中正中孚之實而居尊位為孚之)
(主者也下應九二與之同德故其象占如此)象曰有孚攣如位正當也○上
九翰音登于天貞凶(居信之極而不知變雖得其貞亦凶道也故其象占如此雞曰翰音)
(乃巽之象居巽之極為登于天雞非登天之物而欲登天信非所信而不知變亦猶是也)象曰翰音
登于天何可長也
䷽(艮下震上)
小過亨利貞可小事不可大事飛鳥遺之音不宜上宜
下大吉(小謂隂也為卦四隂在外二陽在内隂多於陽小者過也既過於陽可以亨矣然必利於守貞)
(則又不可以不戒也卦之二五皆以柔而得中故可小事三四皆以剛失位而不中故不可大事卦體内實外)
(虛如鳥之飛其聲下而不上故能致飛鳥遺音之應則宜下而大吉亦不可大事之類也)○彖曰小
過小者過而亨也(以卦體釋卦名義與其辭)過以利貞與時行也柔
得中是以小事吉也(以二五言)剛失位而不中是以不可大
事也(以三四言)有飛鳥之象焉飛鳥遺之音不宜上宜下大
吉上逆而下順也(以卦體言)○象曰山上有雷小過君子以
行過乎恭喪過乎哀用過乎儉(山上有雷其聲小過三者之過皆小者之過可)
(過於小而不可過於大可以小過而不可甚過彖所謂可小事而宜下者也)○初六飛鳥以
凶(初六隂柔上應九四又居過時上而不下者也飛鳥遺音不宜上宜下故其象占如此郭璞洞林占得此)
(者或致羽蟲之孽)象曰飛鳥以凶不可如何也○六二過其祖
遇其妣不及其君遇其臣无咎(六二柔順中正進則過三四而遇六五是過陽)
(而反遇隂也如此則不及六五而自得其分是不及君而適遇其臣也皆過而不過守正得中之意无咎之道)
(也故其象占如此)象曰不及其君臣不可過也(所以不及君而還遇臣者以臣)
(不可過故也)○九三弗過防之從或戕之凶(戕在良反○小過之時事每當)
(過然後得中九三以剛居正衆隂所欲害者也而自恃其剛不肯過為之備故其象占如此故占者能過防之)
(則可以免矣)象曰從或戕之凶如何也○九四无咎弗過遇
之往厲必戒勿用永貞(當過之時以剛處柔過乎恭矣无咎之道也弗過遇之言弗過)
(於剛而適合其宜也往則過矣故有厲而當戒陽性堅剛故又戒以勿用永貞言當隨時之宜不可固守也或)
(曰弗過遇之若以六二爻例則當如此說若依九三爻例則過遇當如過防之義未詳孰是當闕以俟知者)
象曰弗過遇之位不當也往厲必戒終不可長也(爻義未明)
(此亦當闕)○六五密雲不雨自我西郊公弋取彼在穴(弋餘職反)
(○以隂居尊又當隂過之時不能有為而弋取六二以為助故有此象在穴隂物也兩陰相得其不能濟大事)
(可知)象曰密雲不雨已上也(已上太高也)○上六弗遇過之飛
鳥離之凶是謂災眚(眚生領反○六以隂居動體之上處隂過之極過之已高而甚遠者)
(也故其象占如此或曰遇過恐亦只當作過遇義同九四未知是否)象曰弗遇過之已亢
也
䷾(離下坎上)
既濟亨小利貞初吉終亂(既濟事之既成也為卦水火相交各得其用六爻之位各)
(得其正故為既濟亨小當為小亨大抵此卦及六爻占辭皆有警戒之意時當然也)○彖曰既濟
亨小者亨也(濟下疑脱小字)利貞剛柔正而位當也(以卦體言)初吉
柔得中也(指六二)終止則亂其道窮也○象曰水在火上
既濟君子以思患而豫防之○初九曳其輪濡其尾无
咎(曳以制反濡音如○輪在下尾在後初之象也曳輪則車不前濡尾則狐不濟既濟之初謹戒如是无咎)
(之道占者如是則无咎矣)象曰曳其輪義无咎也○六二婦喪其茀
勿逐七日得(喪息浪反茀力佛反○二以文明中正之德上應九五剛陽中正之君宜得行其志)
(而九五居既濟之時不能下賢以行其道故二有婦喪其茀之象茀婦車之蔽言失其所以行也然中正之道)
(不可終廢時過則行矣故又有勿逐而自得之戒)象曰七日得以中道也○九
三高宗伐鬼方三年克之小人勿用(既濟之時以剛居剛高宗伐鬼方之)
(象也三年克之言其久而後克戒占者不可輕動之意小人勿用占法與師上六同)象曰三年克
之憊也(憊蒲拜反)○六四繻有衣袽終日戒(繻而朱反袽女居反○既濟之)
(時以柔居柔能預備而戒懼者也故其象如此程子曰繻當作濡衣袽所以塞舟之罅漏)象曰終日
戒有所疑也○九五東鄰殺牛不如西鄰之禴祭實受
其福(東陽西隂言九五居尊而時已過不如六二之在下而始得時也又當文王與紂之事故其象占如)
(此彖辭初吉終亂亦此意也)象曰東鄰殺牛不如西鄰之時也實受
其福吉大來也○上六濡其首厲(既濟之極險體之上而以隂柔處之為狐)
(涉水而濡其首之象占者不戒危之道也)象曰濡其首厲何可久也
䷿(坎下離上)
未濟亨小狐汔濟濡其尾无攸利(汔許訖反○未濟事未成之時也水火不)
(交不相為用卦之六爻皆失其位故為未濟汔幾也幾濟而濡尾猶未濟也占者如此向所利哉)○彖
曰未濟亨柔得中也(指六五言)小狐汔濟未出中也濡其尾
无攸利不續終也雖不當位剛柔應也○象曰火在水
上未濟君子以慎辨物居方(水火異物各居其所故君子觀象而審辨之)○
初六濡其尾吝(以隂居下當未濟之初未能自進故其象占如此)象曰濡其尾
亦不知極也(極字未詳考上下韻亦不叶或恐是敬字令且闕之)○九二曳其輪
貞吉(以九二應六五而居柔得中為能自止而不進得為下之正也故其象占如此)象曰九二
貞吉中以行正也(九居二本非正以中故得正也)○六三未濟征凶利
涉大川(隂柔不中正居未濟之時以征則凶然以柔乘剛將出乎故有利涉之象故其占如此蓋行者)
(可以水浮而不可以陸走也或疑利字上當有不字)象曰未濟征凶位不當也○
九四貞吉悔亡震用伐鬼方三年有賞于大國(以九居四不正)
(而有悔也能勉而貞則悔亡矣然以不貞之資欲勉而貞非極其陽剛用力之久不能也故為伐鬼方三年而)
(受賞之象)象曰貞吉悔亡志行也○六五貞吉无悔君子之
光有孚吉(以六居五亦非正也然文明之主居中應剛虛心以求下之助故得貞而吉且无悔又有)
(光煇之盛信實而不妄吉而又吉也)象曰君子之光其暉吉也(暉者光之散也)○
上九有孚于飲酒无咎濡其首有孚失是(以剛明居未濟之極時將)
(可以有為而自信自養以俟命无咎之道也若縱而不反如狐之涉水而濡其首則過於自信而失其義矣)
象曰飲酒濡首亦不知節也
周易本義卷二
