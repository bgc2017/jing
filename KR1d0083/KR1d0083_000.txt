參讀禮志疑禮類四(三禮總義之屬)
提要
(臣)等謹案參讀禮志疑二卷
國朝汪紱撰紱一名烜字燦人婺源人是書取
陸隴其所著讀禮志疑每條標列而以己意
附參於各條之下其於三禮大端若謂南郊
即為圜丘大社即為北郊禘非祭天之名路
寢不得倣明堂之制又力斥大饗明堂文王
配五天帝武王配五人帝之說皆主王肅而
黜鄭玄故與舊註相左其顯然舛誤者如謂
東西夾室不在堂之兩旁而在東西房之兩
旁考儀禮公食大夫禮公迎賓入大夫立於
東夾南士立於門東小臣東堂下宰東夾北
内官之士在宰東上介門西蓋均即位於堂
之上下如紱所云則大夫及宰乃違衆而獨
立於堂後及東西房兩旁隱蔽之地又聘禮
設飱亦云堂上之饌八西夾六蓋致饌於賓
其陳設皆自堂及庭及門取其羅布目前如
紱所云則饌亦設於堂後矣有是理乎紱又
謂士無朝服玄端即士之朝服上士玄裳中
士黃裳下士雜裳考士冠禮曰主人玄冠朝
服緇帶素韠既云素韠則素裳矣與卿大夫
以上之朝服初無以異未嘗獨以黃裳玄裳
雜裳之玄端為朝服也又魯語曰士妻朝服
則士固非無朝服紱特未之深考耳至所謂
大夫士無西房故士喪禮主人括髮衆主人
免於房而婦人乃獨髽於室以無西房故也
其說本孔疏可破陳祥道禮書之惑又謂大
夫士廟亦當有主與通典所載徐邈及清河
王懌之議相合如斯之類亦多深得經義固
可與隴其之書並存不廢也乾隆四十二年
六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
