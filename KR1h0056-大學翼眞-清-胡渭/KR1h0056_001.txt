欽定四庫全書
大學翼真卷一
德清胡渭撰
大學二字音義
禮記凡四十九篇其第四十二曰大學陸德明經典釋
文云大舊音泰劉直帶反(音代劉昌宗三國魏人撰禮記音五卷與王肅孫炎李軌
徐邈同時)則固有兩音矣朱子大學章句云今讀如字從劉
音非臆說也音旣不同義隨而變蓋音泰者主學官而
言天子之辟廱諸侯之頖宫是也讀如字者主教術而
言大學之書名及所言三綱領八條目之事是也案釋
文條例音堪互用義可並行者靡不畢書故學記言大
學者五皆音泰王制大學在郊亦音泰與篇中大師大
祖大子大樂正等同而此篇獨兼存劉音是知言豈一
端各有所當學者宜審義以定音不可執一而論矣又
孔疏引鄭目錄云名曰大學以其記博學可以為政然
則康成早以博學解大學書名讀如字又不自劉始也
有疑章句為臆說而欲改從舊音者亦考之不詳耳
學官當音泰書名當讀如字恐亦是三國時翻切盛行
之後強生分别原古作者之意大字只與小對言即方
音讀此字者或輕或重微有不同而其義則一也釋文
條例云方言差别固自不同河北江南最為鉅異或失
在浮清或滯於沈濁今之去取冀祛兹弊亦恐還是鷇
(音寇)音更成無辯夫質有精麤謂之好惡(並如字)心有愛憎
稱為好惡(上呼報反下烏路反)當體即云名譽(音預)論情則曰毁譽
(音餘)及夫自敗(蒲邁反)敗他(上補敗反)之殊自壞(呼怪反)壞撤(上音怪)
之異此等或近代始分或古己為别相仍積習有自來
矣大學之大或音泰或讀如字正陸氏所謂近代始分
還是鷇音更成無辯者也
朱子章句序曰大學之書古之大學所以教人之法也
上大學謂書名下大學謂所學之官辟廱頖宫是也古
者因教法之大小以名其官其義則尚書大傳云十三
入小學見小節踐小義二十入大學見大節踐大義方
慤曰小學所以處學之小者大學所以處學之大者盡
之矣自吕與叔解云大學者大人之學也而章句因之
或問又與小子對言曰有大人之學有小子之學今案
諸經傳所稱大人有以德言之者困亨貞大人吉大人
不失其赤子之心是也有以位言之者大人患失而惑
大人世及以為禮是也有兼德位言之者飛龍在天利
見大人大人以繼明照于四方是也從未有以年齒稱
者唯閭巷常談謂長者為大人幼者為小人不可以說
經俗講或以位言或兼德位言直說大人自為學不知
是大學中教人之法其誤亦有所自來若改大人之學
為成人之學即無病古者入大學之年以冠為期故冠
義云冠而后服備將責成人禮焉思齊之卒章曰肆成
人有德小子有造成人與小子對言非即士之入大學
者與
大學之學音胡覺切訓效論語集註云學之為言效是
也漢儒訓學為覺則學當音胡教切學記引兌(讀為說)命
曰學學半方慤云上學字宜讀曰斆說命亦作斆斆教
也文王世子曰學世子學干戈學羽籥學舞干戚學之
為父子君臣長幼皆音戶教反鄭注云學教也故說文
學與斆同斆可訓覺義如以斯道覺斯民之覺主教者
言也學之為言效後覺者必效先覺之所為主學者言
也
大學一篇凡言學者三大學之道學兼知行而言道學
也學養子專指知一邊以條目言之格物致知即中庸
博學審問慎思明辨之事誠意正心修身皆中庸篤行
之事故程子曰五者廢其一非學也此兼知行之說也
又有以學與行對言者則學該問思辨好學近乎知力
行近乎仁夫人幼而學之壯而欲行之是也有以學與
思對言者則學該問思該辨學而不思則罔思而不學
則殆是也有以學與習對言者則學該問習該思辨行
學而時習之是也大抵學以知言者十之九以行言及
兼知行言者十之一隨文生義要不失聖賢立言之本
指而已
先王學校之制
禮記學記古之王者建國君民教學為先
鄭康成曰教學謂内則設師保以教使國子學焉外
則有大學庠序之官
古之教者家有塾黨有庠術有序國有學
鄭氏曰術當為遂古者仕焉而已者歸教於閭里朝
夕坐於門門側之堂謂之塾周禮五百家為黨萬二
千五百家為遂黨屬於鄉遂在遠郊之外
孔氏穎達曰古之教者謂上世也周禮百里之内二
十五家為閭同共一巷巷首有門門邊有塾謂民在
家之時朝夕出入恒受教於塾庠序皆學名國謂天
子所都及諸侯國中也周禮天子立四代學以教世
子羣后之子及鄉中俊選所升之士也諸侯但立時
王之學故云國有學
渭按鄉飲酒義主人迎賓于庠門之外鄭注云庠
鄉學也州黨曰序而此文云黨有庠者蓋鄉大夫
所治之黨庠於是乎設故亦得云黨有庠其實乃
一鄉之庠非此黨之所得而私也周禮州長以禮
會民而射于州序又黨正以禮屬民而飲酒于序
以正齒位故有謂此文當作州有序者然果係州
字不應在黨之下記者之意蓋錯舉鄉遂之學名
以明庠序之徧設鄉以庠為大故略序而不言遂
降於鄉一等所設唯序故以序屬遂每鄉一庠五
序遂無庠六遂凡六序學校之制詳於郊而略於
野大率如此
孟子設為庠序學校以教之庠者養也校者教也序者
射也夏曰校殷曰序周曰庠學則三代共之
朱子曰庠以養老為義校以教民為義序以習射為
義皆鄉學也學國學也共之無異名也
陳氏祥道禮書曰鄉飲酒主人迎賓于庠門之外鄉
簡不帥耆老皆朝于庠則庠鄉學名也周官州長會
民射于州序黨正屬民飲酒于序則序亦鄉學名也
鄭人之所欲毁者謂之鄉校則校亦鄉學名也然鄉
曰庠記言黨有庠州曰序記言遂有序何也古之致
仕者教子弟於閭塾之基則家有塾云者非家塾也
合二十五家而教之於閭塾謂之家有塾則合五黨
而教之於鄉庠謂之黨有庠可也周禮遂官各降鄉
官一等則遂之學亦降鄉一等矣降鄉一等而謂之
州長其爵與遂大夫同則遂之學其名與州序同可
也
按漢書儒林傳三代之道鄉里有教夏曰校殷曰庠
周曰序與孟子錯互鄉庠州序周禮有明文而校獨
無徵蓋周之鄉學唯立庠序不立校也何休注公羊
傳云中里為校室此即家塾左傳云鄭人有遊於鄉
校以論執政者則似鄉亦有校豈時俗之混稱不可
為典要歟
周禮師氏教國子居虎門之左(李景齋曰虎門路寢門畫虎以示威武之象)
保氏養國子以道使其屬守王闈(宫中之巷門)
蔡氏邕明堂論曰爾雅曰宫中之門謂之闈王居明
堂之禮又别隂陽門南門稱門西門稱闈故周官有
門闈之學師氏教以三德守王門保氏教以六藝守
王闈然則師氏居東門南門保氏居西門北門也
禮記内則虞庠在國之西郊
鄭氏曰周立小學於西郊
按天子之小學有二一在内門闈之學是也一在
外西郊之虞庠是也
詩大雅靈臺之三章曰虡業維樅鼖鼓維鏞於論鼓鐘
於樂辟廱(傳曰水旋丘如璧曰辟廱以節觀者正義曰璧體圓而内有孔此水亦圓而内有地猶如
璧然土之高者曰丘以水繞丘所以節約觀者令在外而觀也)
文王有聲之六章曰鎬京辟廱自西自東自南自北無
思不服皇王烝哉(箋曰武王於鎬京行辟廱之禮自四方來觀者皆感化其德心無不歸服
正義曰辟廱之禮謂養老以教孝弟也)
張子曰靈臺辟廱文王之學也辟廱之在鎬京者武
王之學也辟廱至此始為天子之學
靈臺辟廱猶遵諸侯之制及武王有天下宜加壯
麗故更立辟廱于鎬京由是遂為天子之學而諸
侯不得正焉周頌曰振鷺于飛于彼西雝傳曰雝
澤也故先儒以為澤宫即西郊之虞庠恐非王氏
曰辟廱有水鷺所集也文王作豐有辟廱矣武王
作鎬又作辟廱則廱有東西矣今按後漢書注引
韓詩薛君章句曰西雍文王之雍也王說本此當
從之鄭康成云豐在豐水之西鎬在豐水之東相
去蓋二十五里據此則靈臺辟廱武王時在鎬京
之西故指為西雝也(史記封襌書澧滈有天子辟池索隠曰即周天子辟雍之
地三輔黃圖文王辟雍在長安西北四十里括地志辟雍靈沼今悉無復處惟靈臺孤立高二丈周
回一百二十步元和郡國志周武王宫即鎬京也在長安縣西北十八里自漢武帝穿昆明池於此
鎬京遺趾淪陷焉)
禮記内則有虞氏養國老於上庠養庶老於下庠夏后
氏養國老於東序養庶老於西序殷人養國老於右學
養庶老於左學周人養國老於東膠養庶老於虞庠(鄭曰
皆學名也異者四代相變耳孔曰養老必在學者以學教孝弟之處故於中養老熊氏云國老謂卿大夫致仕
者庶老謂士也)
陳氏禮書曰四代之學虞則上庠下庠夏則東序西序
殷則右學左學周則東膠虞庠而周則又有辟廱
成均瞽宗之名則上庠東序右學東膠大學也故國
老於此養焉下庠西序左學虞庠小學也故庶老於
此養焉記曰天子設四學蓋周之制也周之辟廱即
成均也東膠即東序也瞽宗即右學也蓋成均居中
其左東序其右瞽宗此大學也虞庠在國之西郊則
小學也記曰天子視學命有司行事祭先師先聖焉
卒事遂適東序設三老五更之席又曰食三老五更
於大學所以教諸侯之弟祀先賢於西學所以教諸
侯之德夫天子視學則成均也命有司行事祭先師
先聖焉即祀先賢於西學也祀先賢於西學則祭於
瞽宗也有司卒事適東序設三老五更之席即養國
老於東膠也養國老於東膠即食三老五更於大學
也然則殷之右學在周謂之西學亦謂之瞽宗夏之
東序在周謂之東膠亦謂之大學蓋夏學上東而下
西殷學上右而下左周之所存特其上者耳則右學
東序蓋與成均並建於一丘之上而已由是觀之成
均頒學政右學祀樂祖東序養老更右學東序不特
存其制而已又因其所上之方而位之也
禮書此論最為精覈惟謂辟廱即成均而不言上
庠未免滲漏按文王世子云禮在瞽宗書在上庠
則有虞氏之制周實修而用之為養老學書之地
矣昔䕫為樂正(見左傳)典樂教胄子當在上庠而周
官大司樂掌成均之灋以治建國之學政大司樂
即王制之所謂大樂正也其官職與䕫同而董仲
舒云成均五帝之學故虞之成均别名上庠而周
之上庠亦曰成均則成均即上庠可知辟廱乃天
子承師問道之所非大司樂教國子之地不得名
成均也(王氏周禮詳說曰五帝之學名失其傳所傳者總名成均耳成均國之大學所謂養
國老於上庠是已蓋命䕫典樂教胄子其制詳於有虞此周之學名必取於虞氏之庠五帝之成均
得無意乎)謂右學東序與成均並建於一丘之上亦非
蓋惟辟廱建在水中之一丘而三學環之於外水
北為上庠一名成均水東為東序一名東膠水西
為右學一名瞽宗(又稱西學)蓋皆存舊制而被之以新
號是為天子設四學也
祭義天子設四學當入學而大子齒
山隂陸氏佃曰天子立四學并其中學而五直於一
處並建周人辟廱則辟廱最居中其南為成均其北
為上庠其東為東序其西為瞽宗當學禮者就瞽宗
學書者就上庠學舞干戈羽籥者就東序學樂德樂
語樂舞者就成均辟廱唯天子承師問道養三老五
更及出師受成等就焉當天子入大學則四學之人
環水而觀之矣是之謂辟廱學禮曰帝入東學尚親
而貴仁東序是也帝入南學尚齒而貴信成均是也
帝入西學尚賢而貴德瞽宗是也帝入北學尚貴而
尊爵上庠是也帝入大學承師而問道辟廱是也總
而言之四學亦大學也學記曰大學始教皮弁祭菜
示敬道也又曰司徒論選士之秀者而升之學蓋東
序之類若辟廱雖大子不得預故曰設四學當入學
而大子齒學者所學之官也蓋辟廱非其所學之官
是以云
五學之目見大戴禮及漢書賈誼傳然四尚四貴
配四學絶無義理小戴不取有以也陸氏頗附會
安石新經故有此說成均者上庠之别名非二學
南北對立王者嚮明而治義取諸離南方自宜洞
闢不宜更建成均以塞其前使車駕繞宫而北以
至辟廱也蔡邕云辟廱水廣二十四丈四周於外
周列三代之學可見周之四學只是兼設虞夏殷
之三學與當代之學而為四成均即上庠無南學
之制也
彥昇按文王世子言學世子及學士在東序瞽
宗上庠所謂當入學而大子齒者入此三學耳
又按虞庠為射宫靈臺辟廱為澤宫俱在西郊
樂記云左射貍首右射騶虞蓋二學自為左右
也所謂郊學者止此康成謂周四郊有虞庠劉
芳以四小在郊大學在國為五學顏師古以東
序瞽宗虞庠及四郊之學為四學皆非也
王制天子命之教然後為學小學在公宫南之左大學
在郊天子曰辟雍諸侯曰頖(音半與泮同)宫
鄭氏曰學所以學(戸教反)士之宫
張子曰此小學是教國子胄子之幼小者未能入大
學則其學在宫之左右
陳氏禮書曰諸侯之學小學在内大學在外故王制
言小學在公宫南之左大學在郊以其選士由内以
升於外然後達於京故也天子之學小學居外大學
居内故文王世子言凡語於郊遠之於成均取爵於
上尊以其選士由外以升於内然後達於朝故也
臨川王氏安石曰天下不可一日無教學不可一日廢
於天下王制所謂命之教然後為學者何也曰立諸
侯矣未有不命之教而不得立學也蓋古之立國也
必資禮於天子所謂命之教矣
頖宫即魯頌之泮水鄭箋云辟廱者築土雝水水
之外圓如璧四方來觀者均也泮之言半也半水
者蓋東西門以南通水北無也其詩曰無小無大
從公于邁言邁則頖宫在郊明矣辟廱只陪說或
因上大學在郊遂謂天子亦外大學非也
明堂位米廩有虞氏之庠也序夏后氏之序也瞽宗殷
學也頖宫周學也
孔氏曰此一經明魯得立四代之學魯以虞庠為廩
以藏粢盛
陳氏禮書曰頖宫即泮水大學也魯之大學在郊故
將有事於上帝則於此先有事焉然則序與瞽宗蓋
亦設於頖宫之左右而米廪其公宫南之小學歟
按孔氏學記疏云尊魯亦立四代學餘諸侯於國
但立時王之學又詩泮水疏云魯有四代之學此
詩主頌其修泮宫者先代之學尊魯侯得立之示
存古法而已其行禮之飲酒養老兵事之受成告
克當於周世之學在泮宫也據陳氏說則魯大學
止兼立東序瞽宗而改虞庠曰米廩以為小學蓋
其制亦少殺於周云
顏昇按魯有米廪以擬天子之虞庠虞庠在西
郊則米廩亦必在西郊但此郊學無取賢斂才
之事特於是藏粢盛而因名之為米廪非教子
弟之所陳氏以米廩當公宫南之小學是魯雖
設小學而無小學之教也蓋魯於西郊有米廩
而公宫南之左又有小學以教子弟猶天子有
虞庠又有虎門之學也又按文王世子云王命
公侯伯子男反養老于東序可知魯行養老之
禮當在東序不與受成告克等事同在泮宫也
又可知諸侯雖不得立四代之學泮宫之外亦
皆有東序一學也
子弟入學之年
大戴禮記保傅古者年八歲而出就外舍學小藝焉履
小節焉束髮而就大學學大藝焉履大節焉
盧氏辯曰小學謂庠門庠門一作虎門師保之學也
大學王宫之東者束髮謂成童白虎通曰八歲入小
學十五入大學是也此大子之禮尚書大傳曰公卿
之大子大夫元士嫡子年十三始入小學見小節而
踐小義年二十入大學見大節而踐大義此國子入
學之期也又曰十五年入小學十八入大學謂諸子
姓晚成者至十五入小學其早成者十八入大學内
則曰十年出就外傅居宿於外學書計者謂公卿已
下教子於家也(周書盧辯傳辯字景宣以大戴禮未有訓詁乃注之或以為鄭康成注非
也)
鄱陽馬氏端臨曰按八歲入小學十五入大學大戴
禮保傅傳及白虎通之說十三年入小學二十入大
學尚書大傳之說程朱二子從保傅白虎通又曰尚
書大傳所言十三年入小學乃公卿大夫元士適子
之禮蓋公卿已下之子弟年方童幼未應便入天子
之學所以十年出就外傅且學於家塾直至十三方
令入師氏所掌虎門小學而天子則别無私學所以
世子便入小學歟
古者入學之年大抵以貴賤為差貴者生而有天
下國家之責且或有童年嗣世之事故宜早諭教
以成其德此天子諸侯之世子所以八歲而入小
學十五而入大學也(三禮義宗云諸侯之子亦以十年出就外傅在公宫之左
路門之外正朝之東其說小異)然其入大學之年各以冠為斷冠
義曰凡人之所以為人者禮義也禮義之始在於
正容體齊顔色順辭令而后禮義備以正君臣親
父子和長幼君臣正父子親長幼和而后禮義立
故冠而后服備服備而后容體正顏色齊辭令順
故曰冠者禮之始也蓋古者服備而后可責成人
禮故曰冠者禮之始入大學者學成人之禮也國
君十五而冠故十五入大學大戴禮白虎通之所
言是也由命士以上及大夫之子二十入大學内
則曰二十而冠始學禮是也閭里之子亦八歲入
塾而士大夫之子反十歲就外傅者以貴家内有
傅姆九年以前凡六甲五方書計之事室家長幼
之節早已教之矣故需至十歲亦不妨也士大夫
之子二十入大學而閭里之秀者反十五入大學
何也其所謂大學乃庠序非成均也三物之教易
於四術故十五亦可入也
漢書食貨志八歲入小學十五入大學
按白虎通八歲入小學十五入大學此天子諸侯
之子入學之年也尚書大傳十三入小學二十入
大學此公卿大夫元士之子入學之年也其所謂
小學大學皆國學也食貨志八歲入小學十五入
大學此庶人之子入學之年也其所謂小學即家
塾大學則庠序也大傳又曰十五入小學十八入
大學(漢書儒林傳云太常擇民年十八已上儀狀端正者補博士弟子蓋依大傳為制)與
前說異盧氏以為諸子姓成有早晚故晚者十三
遲至十五早者二十改為十八理或然也(古者二十而冠
三十而娶亦言其大率有故則或前或却容有不同)
鄉學之教
漢書食貨志在埜曰廬在邑曰里五家為鄰五鄰為里
四里為族五族為黨五黨為州五州為鄉鄉萬二千五
百戸也鄰長位下士自此以上稍登一級至鄉而為卿
也於里有序而鄉有庠序以明教庠則行禮而視化焉
(視讀曰示)春令民畢出在埜冬則畢入於邑所以順隂陽備
寇賊習禮文也春將出民里胥平旦坐於右塾鄰長坐
於左塾(爾雅釋宫云門側之堂謂之塾郭璞曰夾門堂也門之内外其東西皆有塾一門而塾四其外
塾南鄉)畢出然後歸夕亦如之入者必持薪樵輕重相分
斑白不提挈冬民旣入婦人同巷相從夜績女工一月
得四十五日是月餘子亦在於序室(蘇林曰餘子庶子也或曰未任役為
餘子師古曰未任役者是也幼童皆當受業豈論嫡庶乎)八歲入小學學六甲五方
書計之事始知室家長幼之節十五入大學學先聖禮
樂而知朝廷君臣之禮
渭按五家為鄰即周禮之比五鄰為里即周禮之
閭里胥即閭胥鄰長即比長也里有序即下文之
所謂序室何休注公羊傳云中里為校室選其耆
老有高德者名曰父老十月事訖父老教於校室
蓋校者教也故謂之校室校室即學記之家塾鄭
康成曰古者仕焉而已者歸教於閭里朝夕坐於
門門側之堂謂之塾是也(孔疏引白虎通云里中之老有道德者為里右
師次為左師教里中之子弟又書傳略說云大夫七十而致仕而退老歸其鄉里大夫為父師士為
少師也渭按春將出民里胥坐於右塾鄰長坐於左塾此不過朝夕督察其出入而已非能教民者
也右師坐右塾左師坐左塾則農隙之時教民於校室窮日而或繼之以夜一吏道一師道不可混
也)班志作序室而謂里有序誤矣據州長春秋以
禮會民而射于州序則序當設於州里不得有之
也校室為小學庠序為大學只就鄉學中别大小
與國學無涉說者不知此義或指庠序為小學或
又謂鄉學無大小之名皆非也鄉學國學各自有
大小不可以鄉為小學國為大學也
周禮大司徒以鄉三物教萬民而賓興之(鄭曰物猶事也)一曰
六德知(動而明事)仁(愛人及物)聖(思無不通)義(制事得宜)忠(推誠不欺)和(心無乖戾)二
曰六行孝(善於父母)友(善於兄弟)睦(親於九族)婣(親於外親)任(信於友誼)恤(振憂貧者)
三曰六藝禮(玉帛)樂(鐘鼓)射(弓矢)御(綏策)書(文字)數(籌算)
以鄉八刑糾萬民一曰不孝之刑二曰不睦之刑三曰
不婣之刑四曰不弟之刑(鄭曰不弟不敬師長賈曰此不弟即上六行友是也友在
睦婣之上專施於兄弟此變言弟退在睦婣之下兼施於師長)五曰不任之刑六曰不
恤之刑七曰造言之刑八曰亂民之刑(鄭曰造言訛言惑衆亂民亂名
改作執左道以亂政也)
平庵項氏安世曰賓興者所謂格則承之庸之也繼
之以八刑所謂否則威之也
三山鄭氏鍔曰教民之三物以六德六行六藝糾民
則止於六行何邪人之性有厚薄昏明之異則德不
可以皆同人之材有能與不能之别則藝不可以皆
能夫六行者日可見之行人人所當勉者也苟不修
其行則害於其身禍於其家亂人倫而傷聖治王法
所不容人類所不齒是之謂戮民加之以刑可以無
愧矣
正月之五章曰謂山蓋卑為岡為陵民之訛言寧
莫之懲訛言即此所謂造言也孟子曰上無禮下
無學賊民興喪無日矣賊民即此所謂亂民也造
言無實惑衆聽亂民左道違政令害教之大莫甚
於此王法之所必誅而不以聽者故八刑以是終
焉
乃施教灋於邦國都鄙(邦國外諸侯五等之封都鄙謂畿内三等采地也)使之
各以教其所治民(鄭鍔曰教法既布都鄙邦國宣化承流之職各推而行之以教其所治之
民)
司徒之教法既成於鄉遂乃推之於都鄙又推之
於邦國此即王制所謂天子命之教然後為學者
也諸侯之所以教一皆聽命於天子内自畿甸外
薄四海皆以鄉三物教其所治之民則道德一而
風俗同治天下猶運之掌上矣
鄉老二鄉則公一人鄉大夫每鄉卿一人
王氏曰鄉老公也尊之於鄉憲其言行不累以事故
稱老鄉老於司徒之官非屬而無職
鄭氏曰王置六鄉則公有三人也三公者内與王論
道中參六官之事外與六鄉之教其要為民是以屬
之鄉
長沙易氏祓曰天下達尊三鄉老兼焉故在朝稱公
在鄉稱老
黃氏度曰鄉大夫猶有職掌鄉老唯大比興賢能獻
書于王則與焉所謂師也父兄也六鄉三公為之師
書曰周公師保萬民蓋紀實也
薛氏平仲曰六官之建未聞三公之列於官也而於
鄉則見之未聞六卿為之屬者而於鄉則見之以公
卿之尊不嫌於下行六鄉之事則教化之務顧不重
歟
按六鄉之中有吏有師自鄉大夫以至比長皆吏
也小司徒所謂六鄉四郊之吏是也大夫士之仕
焉而已者歸教於閭里則師也三公之仕焉而已
者為鄉老亦師也鄉三物之教實三公主之蓋欲
以小民之親遜風天下莫先於六鄉故庠序之官
視樂正尤尊重焉
鄉大夫之職(一萬二千五百家為鄉)各掌其鄉之政教禁令正月
之吉受教灋于司徒退而頒之於其鄉吏(州長以下是也)使各
以教其所治以攷其德行察其道藝(王氏曰攷知其實偽察見其精麤)
州長(二千五百家為州每州中大夫一人)各掌其州之教治政令之灋正
月之吉各屬其州之民而讀灋以攷其德行道藝而勸
之以糾其過惡而戒之若以歲時祭祀州社則屬其民
而讀灋亦如之春秋以禮會民而射于州序正歲則讀
教灋如初
黨正(五百家為黨每黨下大夫一人)各掌其黨之政令教治及四時之
孟月吉日則屬民而讀邦灋以糾戒之春秋祭禜亦如
之(禜者祭日月星辰及山川之神見左傳)國索鬼神而祭祀則以禮屬民
而飲酒于序以正齒位壹命齒于鄉里再命齒于父族
三命而不齒正歲屬民讀灋而書其德行道藝
族師(百家為族每族上士一人)月吉(每月朔日)則屬民而讀邦灋書其孝
弟睦婣有學者春秋祭酺亦如之(鄭曰酺者為人物烖害之神故書酺或為
步)
閭胥(二十五家為閭每閭中士一人)凡春秋之祭祀(謂州社黨禜族酺)役政(役田
役政若州射黨飲酒)喪紀(鄉老鄉大夫於是卒者)之數聚衆庶旣比則讀灋
書其敬敏任恤者凡事掌其比觵撻罰之事
比長(五家為比每比下士一人)各掌其比之治五家相受相和親有
辠奇衺則相及
長樂劉氏彝曰王都之外百里之内為地四同而畫
為六鄉專其德行道藝之職則三公也六卿也中大
夫三十人也下大夫百五十人也上士七百五十人
也中士三千人也下士萬五千人也上下相維禮義
之俗成於六鄉而化天下之本立矣
孟子謹庠序之教申之以孝悌之義頒白者不負戴於
道路矣
朱子曰庠序皆學名也申重也丁寧反覆之意善事
父母為孝善事兄長為悌頒與斑同老人頭半白黑
者也負任在背戴任在首夫民衣食不足則不暇治
禮義而飽煖無教則又近於禽獸故既富而教以孝
悌則人知愛親敬長而代其勞不使之負戴於道路
矣
仁山金氏履祥曰古者道路之制輕任并重任分頒
白者不提挈不特子弟代父兄之勞凡行道之人少
者皆分代老者之任風俗敬老如此則尊君親上可
知矣
按鄉三物之教法可謂詳矣而孟子一言以蔽之
曰申之以孝悌之義蓋庠序學校之設皆所以明
人倫而人倫莫先於孝悌孝悌之義明則其餘無
不明矣先是校室之教非不以孝悌而其義則未
之聞也故自閭里以升庠序者必申之以孝悌之
義焉知其義則孝可移於君悌可移於長通之於
禮樂推之於朝廷而庠序居然為鄉之大學矣
書舜典帝曰契百姓不親五品不遜汝作司徒敬敷五
教在寬
孟子人之有道也飽食煖衣逸居而無教則近於禽獸
聖人有憂之使契為司徒教以人倫父子有親君臣有
義夫婦有别長幼有序朋友有信放勲曰勞之來之匡
之直之輔之翼之使自得之又從而振德之聖人之憂
民如此
朱子曰人之有道言其皆有秉彝之性也然無教則
亦放逸怠惰而失之故聖人設官而教以人倫亦因
其固有者而道之耳德猶惠也堯言勞(如字)者勞之來
(如字)者來之邪者正之枉者直之輔以立之翼以行之
使自得其性矣又從而提撕警覺之以加惠焉不使
其放逸怠惰而或失之蓋命契之辭也
夏曰校殷曰序周曰庠學則三代共之皆所以明人倫
也人倫明於上小民親於下
朱子曰倫序也父子有親君臣有義夫婦有别長幼
有序朋友有信此人之大倫也庠序學校皆以明此
而已
次崖林氏希元曰古人建學惟在於明人倫使民親
於下耳其間俊秀成材者則升而用之今之學校惟
欲養士以待用己無古人教民意思至其所以教之
又只是區區文藝之末非古人所以造士之舊矣
按舜命契之辭其發端曰百姓不親五品不遜而
孟子亦曰人倫明於上小民親於下可見古人之
建學專為小民而設造士其第二義也放勲之言
欲多方誘掖以使之自得其性即敷教在寬之旨
也家有塾黨有庠術有序蓋自上世已然堯舜之
命契意皆在小民即周官大司徒鄉三物之教也
后夔典樂别是一大有司專為胄子而設而國之
俊選亦與焉雖其意亦主於明倫終不若鄉學盡
人而教之為化民成俗之要道也
大學翼真卷一
