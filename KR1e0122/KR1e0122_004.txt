春秋繁露卷四
漢董仲舒撰
王道第六
春秋何貴乎元而言之元者始也言本正也道王道也
王者人之始也王正則元氣和順風雨時景星見黃龍
下王不正則上變天賊氣(案他本無氣字)並見五帝三王之治
天下不敢有君民之心什一而稅教以愛使以忠敬長
老親親而尊尊不奪民時使民不過歲三日民家給人
足無怨望忿怒之患彊弱之難無讒(案讒他本作強)賊妒疾之
人民修德而美好被髮銜哺而游不慕富貴恥惡不犯
父不哭子兄不哭弟毒蟲不螫猛獸不搏抵蟲不觸(案蟲)
(不觸他本誤作不觸蟲)故天爲之下甘露朱草生醴泉出風雨時
嘉禾興鳳凰麒麟遊於郊囹圄空虛畫衣裳而民不犯
四夷傳譯而朝民情至樸而不文郊天祀地秩山川以
時至封於泰山禪於梁父立明堂宗祀先帝以祖配天
天下諸侯各以其職來祭貢土地所有(案所有二字他本誤作有所)
先以入宗廟端冕盛服而後見先德恩之報奉元之應
也
桀紂皆聖王之後驕溢妄行侈宮室廣苑囿窮五采之
變極飾材之工困野獸之足竭山澤之利食類惡之獸
奪民財食高雕文刻鏤之觀盡(案盡他本誤作畫)金玉骨象之
工盛羽族之飾窮(原註一作殽)白黑之變深刑妄殺以凌下
聽鄭衞之音充傾宮(原註一作害)之志靈(案他本無靈字)虎兕文采
之獸以希見之意賞佞賜讒以糟爲邱以酒爲池孤貧
不養殺聖賢而剖其心生燔人聞其臭剔婦孕見其化
斮朝涉之足察其拇(原註一作腑一作脛)殺梅伯以爲醢刑鬼侯
之女取其環誅求無巳天下空虛羣臣畏恐莫敢盡忠
紂愈自賢周發兵不期會於孟津之上者八百諸侯共
誅紂大亡天下春秋以爲戒曰亳社災周衰天子微弱
諸侯力政大夫專國士專邑不能行度制法文之禮諸
侯背叛莫修貢聘奉獻天子臣弑其君子弑其父孽殺
其宗不能統理更相伐銼以廣地以強相脅不能制屬
強奄弱衆暴寡富使貧并兼無巳臣下上僭不能禁止
日爲之食星霣如雨雨螽沙鹿崩夏大雨水冬大雨雪
霣石于宋五六鷁退飛霣霜不殺草李梅實正月不雨
至於秋七月地震梁山崩壅河三日不流晝晦彗星見
于東方孛于(原註一作升)大辰鸜鵒來巢春秋異之以此見
悖亂之徵孔子明得失差貴賤反王道之本譏天王以
致太平刺惡譏微不遺小大善無細而不舉惡無細而
不去進善誅惡絶諸本(案他本無本字)而巳矣
天王使宰咺來歸惠公仲子之賵刺不及事也天王伐
鄭譏親也會王世子譏微也祭公來逆王后譏失禮也
刺家父求車武氏毛伯求賻金王人救衞王師敗于貿
戎(案貿戎地名本公羊傳他本俱從左傳作茅戎下同)天王不養(案他本無不養二字)出居
于鄭殺母弟王室亂不能及外分爲東西周無以先天
下召衞侯不能致遣子宇征衞不能絶伐鄭不能從無
駭滅極不能誅諸侯得以大亂篡弑無巳臣下上偪僭
儗天子諸侯彊者行威小國破滅晉至三侵周與天王
戰于貿戎而大敗之戎執凡伯于楚邱以歸諸侯本怨
隨惡發兵相破夷人宗廟社稷不能統理臣子強至弑
其君法度廢而不復用威武絶而不復行(案他本無行字誤衍一復)
(字)故鄭魯易地晉文再致天子齊桓會王世子擅封邢
衞𣏌橫行中國意欲王天下魯舞八佾北祭泰山郊天
祀地如天子之爲以此之故弒君三十二亡國五十一
細惡不絶之所致也
春秋立義天子祭天地諸侯祭社稷諸山川不在封内
不祭有天子在諸侯不得專地不得專封不得專執天
子之大夫不得舞天子之樂不得致天子之賦不得適
天子之貴君親無將將(案他本脫一將字)而誅大夫不得世大
夫不得廢置君命立適以長不以賢立子以貴不以長
立夫人以適不以妾天子不臣母后之黨親迎(案迎字原本他)
(本俱同據文義疑是近字之誤)以來遠故(案他本無遠故二字)未有不先近而致
遠者也(案他本無也字)故内其國而外諸夏内諸夏而外夷狄
言自近者始也
諸侯(案侯他本作夏)來朝者得褒邾婁儀父稱字滕薛稱侯荆
得人介葛盧得名内出言如諸侯來曰朝大夫來曰聘
王道之意也(案他本無也字)誅惡而不得遺細大諸侯不得爲
匹夫興師不得執天子之大夫執天子之(案之字他本誤移在大夫)
(二字下)大夫與伐國同罪執凡伯言伐獻八佾諱八言六
鄭魯易地諱易言假晉文再致天子諱致言狩桓公存
邢衞杞不見春秋内心予之行法絶而不予止亂之道
也非諸侯所當爲也春秋之義臣不討賊非臣也子不
復讎非子也故誅趙盾賊不討者不書葬臣子之誅也
許世子止不嘗藥而誅爲弑父楚公子比脅而立而不
免於死齊桓晉文擅封致天子誅絶繼絶(案絶他本作世)存亡
侵伐會同常爲本主曰桓公救中國攘夷狄卒服楚至
爲王者事晉文再致天子皆止不誅善其牧(案牧他本作救)諸
侯奉獻天子而復周室春秋予之爲伯誅意不誅辭之
謂也
魯隱之代桓立祭仲之出忽立突仇牧孔父荀息之死
節公子目夷不與楚國此皆執權存國行正世之義守
惓惓之心春秋嘉氣義焉故皆見之復正之謂也夷狄
邾婁人牟人葛人爲其天王崩而相朝聘也此其誅也
殺世子母弟直稱君明失親親也魯季子之免罪吳季
子之讓國明親親之恩也閽殺吳子餘祭見刑人之不
可近鄭伯髠頑卒于會諱殺痛彊臣專君君不得爲善
也衞人殺州吁齊人殺無知明君臣之義守國之正也
衞人立晉美得衆也君將不言率師重君之義也正月
公在楚臣子思君無一日無君之意也誅受令恩衞葆
以正囹圄之平也言圍成甲午祠兵(案祠兵本公羊傳他本從左傳作治)
(兵)以别迫脅之罪誅意之法也作南門刻桷丹楹作雉
門及兩觀築三臺新延廏譏驕溢不恤下也故臧孫辰
請糴于齊孔子曰君子爲國必有三年之積一年不熟
乃請糴失君之職也誅犯始者省刑絶惡疾(案他本無疾字)始
也大夫盟於澶淵刺大夫之專政也諸侯會同賢爲主
賢賢也春秋紀纖芥之失反之王道追古貴信結言而
巳不至用牲盟而後成約故曰齊侯衞侯胥命于蒲傳
曰古者不盟結言而退宋伯姬曰婦人夜出傅母不在
不下堂曰古者周公東征則西國怨桓公曰無貯粟無
鄣谷無易樹子無以妾爲妻宋襄公曰不鼓不成列不
阨人莊王曰古者杅不穿皮不蠧則不出君子篤於禮
薄於利要其人不要其土告從不赦不祥彊不凌弱齊
頃公弔死視疾孔父正色而立於朝人莫過而致難乎
其君齊國佐不辱君命而尊齊侯此春秋之救文以質
也救文以質見天下諸侯所以失其國者亦有焉潞子
欲合中國之禮義離乎夷狄未合乎中國所以亡也吳
王夫差行彊於越臣人之王妾人之妻卒以自亡宗廟
夷(案夷他本作失)社稷滅其可痛也長王投死於戲豈不哀哉
晉靈行無禮處臺上彈羣臣枝解宰人而棄漏陽處父
之謀使陽處父死及患趙盾之諫欲殺之卒爲趙穿(案穿)
(他本誤作盾)所殺晉獻公行逆理殺世子申生以驪姬立奚
齊卓子皆殺死國大亂四世乃定幾爲秦所從驪姬起
也(原註所下脫一字從一作徒非)楚昭王行無度殺伍子胥父兄蔡昭
公朝之因請其裘昭公不與吳王非之舉兵加楚大敗
之君舍乎君室大夫舍大夫室妻楚王之母貪暴之所
致也晉厲公行暴道殺無罪人一朝而殺大臣三人明
年臣下畏恐晉國殺之陳侯佗淫乎蔡蔡人殺之古者
諸侯出疆必具左右備一(案一字他本作二)師以備不虞今蔡
侯恣以身出入民間(案他本無民間二字)至死閭里之庸甚非人
君之行也宋閔公矜婦人而心妒(案而心他本誤作心而)與大夫
萬博萬(案他本脫博萬二字)譽魯莊公曰天下諸侯宜爲君唯魯
侯爾閔公妒其言曰此虜也爾虜焉知魯侯之美惡乎
至萬怒搏閔公絶脰此以與臣博之過也古者人君立
於陰大夫立於陽所以别位明貴賤今與臣相對而博
置婦人在側此君臣無別也故使萬稱他國卑閔公之
意閔公籍萬而身與之博下君自置有辱之婦人之房
俱而矜(案矜他本誤作務)婦人獨得殺死之道也春秋曰大夫
不適君遠此逼(案逼他本作過)也梁内役(原註一作取)民無巳其民
不能堪使民比地爲伍一家亡五家殺刑其民曰先亡
者封後亡者刑君者將使民以孝於父母順於長老守
邱墓承宗廟世世祀其先今求財不足行罰如將不勝
殺戮如屠(原註一作從)仇讎其民魚爛而止(案而止二字他本作則亡)國
中盡空春秋曰梁亡亡者自亡也非人亡之也虞公貪
財不顧其難快耳說目受晉之璧屈產之乘假晉師道
還以自滅宗廟破毁社稷不祀身死不葬貪財之所致
也故春秋以此見物不空來寶不虛出自内出者無匹
不行自外至者無主不止此其應也楚靈王行彊乎陳
蔡意廣以武不顧其行慮所美内罷其衆乾谿有物女
水盡則女見水滿則不見靈王舉發其國而役三年不
罷楚國大怨(案怨他本作怒)有行暴意殺無罪臣成然楚國大
懣公子棄疾卒令靈王父子自殺而取其國虞不離津
澤農不去疇土而民相愛也此非盈意之過耶魯莊公
好宮室一年三起臺夫人内淫兩弟弟兄子父相殺國
絶莫繼爲齊所存夫人淫之過也妃匹貴妾可不愼邪
此皆内自彊從心之敗巳見自彊之敗尙有正諫而不
用卒皆取亡曹羈諫(案諫他本作陳)其君(案他本下有也字)曰戎衆以
無義君無自適(原註一作敵)君不聽果死戎寇伍子胥諫吳
王以爲越不可不取吳王不聽至死伍子胥還九年越
果大滅吳國秦穆公將襲鄭百里蹇叔諫曰千里而襲
人者未有不亡者也穆公不聽師果大敗殽中匹馬隻
輪無反者晉假道道(案原本無下道字)虞虞公許之宮之奇諫
曰唇亡齒寒虞虢之相救非相賜也君請勿許虞公不
聽後虞果亡於春秋明此存亡道可觀也觀乎亳社知
驕溢之罰觀乎許田知諸侯不得專封觀乎齊桓晉文
宋襄楚莊知任賢奉上之功觀乎魯隱祭伸叔武孔父
荀息仇牧吳季子公子目夷知忠臣之效觀乎楚公子
比知臣子之道效死之義觀乎潞子知無輔自詛之敗
觀乎公在楚知臣子之恩觀乎漏言知忠道之絶觀乎
獻(案他本無獻字)六羽知上下之差觀乎宋伯姬知貞婦之信
觀乎吳王夫差知彊凌弱觀乎晉獻公知逆理近色之
過觀乎楚昭王之伐蔡知無義之反觀乎晉厲之妄殺
無罪知行暴之報(案報他本誤作暴)觀乎陳佗宋閔知妒(案妒他本)
(作嫉)淫之過觀乎虞公梁亡知貪財枉法之窮觀乎楚靈
知苦民之壤觀乎魯莊之起臺知驕奢淫泆之失觀乎
衞侯朔知不卽召之罪觀乎執凡伯知犯上之法觀乎
晉郤缺之伐邾婁知臣下作福之誅觀乎公子翬知臣
窺(原註一作規)君之意觀乎世卿知移權之敗故明王視於
冥冥聽於無聲天覆地載天下萬國莫敢不悉靖共職
受命者不示臣下以知之至也故道同則不能(案他本無能字)
相先情同則不能相使此其教也由此觀之未有去人
君之權能制其勢者也未有貴賤無差能全其(案他本無其字)
位者也故君子愼之
春秋繁露卷四
