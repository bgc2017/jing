易圖通變易類
易筮通變
提要
(臣)等謹案易圖通變五卷易筮通變三卷宋
雷思齊撰思齊字齊賢臨川人宋亾之後棄
儒服為道士居烏石觀後終于廣信事迹具
袁桷所撰墓誌銘是編前有揭徯斯序稱所
著有老子本義莊子旨義數十卷及和陶詩
三卷吳全節序又稱其有文集二十卷今皆
未見惟此二書存其易圖通變自序謂河圖
之數以八卦成列相盪相錯恭天兩地參伍
以變其數實為四十而以其十五會通于中
所述河圖洛書參天兩地倚數之圖錯綜會
變等圖及河圖遺論大旨以天一為坎地二
為坤天三為震地四為巽天七為兑地六為
乾天九為離地八為艮而五十則為虚數其
說雖與先儒不同而按以出震齊巽之義亦
頗相脗合林至易禆𫝊序所謂易道變化不
窮得其一端皆足以為說者也其易筮通變
凡五篇一曰卜筮二曰立卦三曰九六四曰
衍數五曰命蓍亦多自出新意不主舊法白
雲霽道藏目錄載二書于太元部若字號中
蓋圖書之學實出道家思齊又本道士衍說
之以附于易固亦有由云乾隆四十六年十
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易圖通變序
道德數千言吾教之所獨尊古今未有能廢之者然𫝊
注層出渺茫叢惑莫適指歸徒見多岐之紛紛也雷思
齊嗜學有要精研是書探覈本旨為之𫝊釋合儒老之
所同歴詆其所異條分緒别終始一貫不翅入老氏之
室避之席以相授受也其將學是者終究其說知其玄
之玄而不昧其所嚮𫝊之將来庶幾於吾教非小補也
至元丙辰嗣天師簡齋張宗演序
雷先生思齊字齊賢臨川之高士也遭宋亡獨居空山
之中著易圖筮通變義老子本義莊子旨義凡數十卷
和陶詩三卷去儒服稱黃冠師與故淳安令曾公子良
今翰林學士吴公澄相友善四方名士大夫慕其人往
往以書䟽自通或聞其講學莫不爽然自失故翰林侍
講學士袁公桷博雅君子也稱其所著書援據精切感
厲奮𤼵合神以窮變盡變以翼道且曰知齊賢不如是
齊賢之意不明方今天下稱為斯文宗主莫先吴公天
下稱善著書莫先吴公亦曰與談老子甚契又稱其詩
精深工緻豪健竒傑有杜韓風蓋皆以為知言嗚呼古
稱虞卿非窮愁不能著書太史公世掌天官使不遇禍
史記不作夫求雷先生之志讀雷先生之書遑與世俗
道哉遑與世俗道哉余讀其所著之書想其為人幾五
十年今又得其詩文二十卷於其徒孫傅性真與周惟
和𫝊入京師来因識以辭至順三年三月揭傒斯書
昔世祖皇帝既定江南首召三十六代天師入朝未幾
天師奉旨掌道教還山遂禮請先生為玄學講師以訓
廸後人余時雖幼而有志於學遂受學於先生先生嘗
誨余曰文章於道一技耳人之為學將以明斯道也不
眀斯道不足以為聖賢之學矣余由是日知所省益自
奮𤼵及弱冠入侍先師開府公於朝遂不得事先生以
終學焉先生嘗註易圖筮通變義老子本義莊子旨義
凡數十卷詩文二十卷至順二年秋先生之徒弟傅性
真遣徒孫周惟和持所著諸書来京師示余且曰先生
所註之書雖有黃公震曾公子良吴公澄為之序而未
得公一言以𤼵眀之敢以為請余曰嗟夫先生之歿迨
三十年矣今不可得見得見所註之書斯可矣然先生
之學豈所註之書可能盡哉後之觀者考諸書則知先
生之學誠不止若是也余今且老久留於朝常欲集先
生諸文而序之未果也今諸文既已成編又豈敢嘿嘿
無一言以𤼵眀先生之學哉故續為之序先生諱思齊
字齊賢學者尊之曰空山先生撫之臨川人也至順三
年歲在壬申六月旦日吴全節序
河圖八卦是也圖之出聖人則之庖犧氏仰觀象俯觀
法近取身遠取物以通神眀之德類萬物之情始因之
畫八卦以作易者也孔子謂其則之豈欺我哉圖之數
以八卦成列相盪相錯參天兩地參伍以變皆自然而
然後世不本其數實惟四十而以其十五會通於中乃
妄計天地之數五十有五以意增制於四十之外以求
其合幸其中故愈說愈迷紛紛迄今余因潜心有年備
討衆說獨識先聖之指歸遂作通變𫝊以與四方千載
學易者同究於真是焉兼筮法亦乖素旨附見後篇求
古同志宜能眀其非敢誣也大元大德庚子九月臨川
道士雷思齊齊賢序
