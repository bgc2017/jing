尚書要義卷四
宋魏了翁撰
臯陶謨
衆庶明其教勉勵翼戴孔與王鄭不同
自身以外九族為近故慎修其身又厚次序九族猶堯
之為政先以親九族也人君既能如此則衆庶皆明其
教而各自勉勵翼戴上命昭九年左傳說晉叔向言翼
戴天子故以為翼戴上命言如鳥之羽翼而奉戴之王
者率己以化物親親以及遠故從近可推而至于遠者
在修己身親九族之道王肅云以衆賢明為砥礪為羽
翼鄭云厲作也以衆賢明作輔翼之臣與孔不同
(二)知人安民惟言三凶禹爲鯀隱
上句既言驩兜有苗則此巧言令色共工之行也故以
堯典共工之事解之巧言靜言庸違也令色象恭滔天
也孔壬之文在三人之下總上三人皆甚佞也苗言其
名巧言令色言其行令其文首尾互相見故傳通言之
禹言有苗驩兜之徒甚佞如此堯畏其亂政故遷改之
傳不言共工故云之徒以包之遷與憂畏亦互相承言
畏之而憂乃遷之也四凶惟言三者馬融云禹為父隱
故不言鯀也
(三)臯陶知有九德堯無容不知四凶
臯陶知有此術帝堯無容不知而有四凶在朝禹言帝
難之者堯朝之有四凶晦迹以顯舜爾禹言惟帝難之
說彼甚佞因其成敗以示教法欲開臯陶之志故舉大
事以為戒非是此實甚佞堯不能知也顧氏亦云堯實
不以為難今云難者俯同流俗之稱也
(四)臯陶明九德之常以擇人
臯陶曰寬而栗性寬弘而能莊栗柔而立和柔而能立
事愿而恭慤愿而恭恪亂而敬亂治也有治而能謹敬
擾而毅擾順也致果為毅直而温行正直而氣温和簡
而廉性簡大而有廉隅剛而塞剛斷而實塞彊而義無
所屈撓動必合義彰厥有常吉哉彰明吉善也明九德
之常以擇人而官之則政之善
(五)孔既釋九德䟽申言之
凡人之性有異有其上者不必有下有其下者不必有
上上下相協乃成其德是言上下以相對各令以相對
兼而有之乃為一德此二者雖是本牲亦可以長短自
矯寬弘者失於緩慢故性寬弘而能矜莊嚴栗謹愿者
失於遲鈍貌或不恭故慤愿而能恭恪亂治釋詁文有
能治者謂才高於人也堪撥煩理劇者也負才輕物人
之常性故有治而能謹乃為德也愿言恭治言敬者恭
在貌敬在心愿者遲鈍失於外儀故言恭以表貌治者
輕物内失於心故稱敬以顯情致果為毅謂能致果敢
殺敵之心是為強貌也和順者失於不斷故順而能决
乃為德也簡者寬大率略之名志遠者遺近務大者輕
細故簡大而有廉隅乃為德也剛而能斷失於空疎必
性剛正而内充實強直自立無所屈撓或任情違理失
於事宜動合道義乃為德也
(六)剛與強義寬與柔擾愿與亂直各相類
鄭注論語云剛謂強志不屈撓即剛強義同此剛強異
者剛是性也強是志也當官而行無所避忌剛也執己
所是不為衆撓強也剛強相近鄭連言之寬謂度量寬
弘柔謂性行和柔擾謂事理擾順三者相類即洪範云
柔克也愿謂容貌恭正亂謂剛柔治理直謂身行正直
三者相類即洪範云正直也簡謂器量凝簡剛謂事理
剛斷強為性行堅強三者相類即洪範云剛克也而九
德之次從柔而至剛也惟擾而毅在愿亂之下耳其洪
範三德先人事而後天地與此不同
(七)王鄭謂人能明其有常則善與孔異
若暫為之未成為德故人君取士必明其九德之常王肅
云明其有常則善也言有德當有恒也其意亦言彼能
有常人君能明之也鄭云人能明其德所行使有常則
成善人矣其意謂彼人自明之與孔異也
(八)日宣三德有家日嚴六德有邦
日宣三德夙夜浚明有家三德九德之中有其三宣布
夙早浚須也卿大夫稱家言能日日布行三德早夜思
之須明行之可以為卿大夫日嚴祇敬六德亮采有邦
有國諸侯日日嚴敬其自敬行六德以信治政事則可
以為諸侯翕受敷施九德咸事俊乂在官翕合也能合
受三六之德而用之以布施政教使九德之人皆用事
謂天子如此則浚德治能之事並在官夙早釋詁文又
云須待也此經之意謂夜思之明旦行之須為待之意
故浚為須也大夫受采邑賜氏族立宗廟世不絶祀故
稱家天子分地建國諸侯專為己有故有國謂諸侯也
(九)撫五辰謂順五行之事
百官皆撫順五行之時則衆功皆成也五行之時即四
時也禮運曰播五行於四時土寄王四季故為五行之
時也所撫順者即堯典敬授人時平秩東作之類是也
(十)天叙有典謂次叙常性各有分義
天叙有典有此五典即父義母慈兄友弟恭子孝是也
五者人之常性自然而有但人性有多少耳天次叙人
之常性使之各有分義人君勑正我五常之教使合於
五者皆厚
(十一)天叙天秩勑我自我五惇五庸
庸常釋詁文又云由自也由是用故自為用也天次叙
有禮謂使賤事貴卑承尊是天道使之然也天意既然
人君當順天意用我公侯伯子男五等之禮以接之使
之貴賤有常也此文主於天子天子至於諸侯車旗衣
服國家禮儀饗食燕好饔餼飱牢禮各有次秩以接之
上言天叙此云天秩者叙謂定其倫次秩謂制其差等
義亦相通上云勑我此言自我者五典以教下民須勑
戒之五禮以接諸侯當用我意故文不同也上言五惇
此言五庸者五典施於近親欲其恩厚五禮施於臣下
欲其有常故文異也王肅云五禮謂王公卿大夫士鄭
玄云五禮天子也諸侯也卿大夫也士也庶民也此無
文可據各以意說耳
(十二)天用民為聰明亦用民成其威
天聰明自我民聰明言天因民而降之福民所歸者天
命之天視聽人君之行用民為聰明天明畏自我民明
威天明可畏自我民明威亦用民成其威民所叛者天
討之是天明可畏之效正義曰皇天無心以百姓之心
為心此經大意言民之所欲天必從之聰明謂聞見也
天之所聞見用民之所聞見也然則聰明直是聞見之
義其言未有善惡以下言明威是天降之禍知此聰明
是天降之福此即秦誓所云天聽自我民聽天視自我
民視故民所歸者天命之大而言之民所歸就天命之
為天子也小而言之雖公卿大夫之任亦為民所歸向
乃得居之此文主於天子故言天視聽人君之行用民
為聽明戒天子使順民心受天之福也
(十三)未有知思屬上句曰贊襄三字多說
正義曰臯陶自言可底行禹言底可績此承而為謙知
其自言未有所知未能所致於善也思字屬上句王肅
云贊贊猶贊奏也顧氏云襄上也謂贊奏上古行事而
言之也經云曰者謂我上之所言也傳不訓襄為上已
從襄陵而釋之故二劉並以襄為因若必為因孔傳無
容不訓其意言進習上古行事因贊成其辭而言之也
傳雖不訓襄字其義當如王說臯陶慮忽之自云言順
可行因禹美之即承謙辭一揚一抑言之次序也鄭玄
云贊明也襄之言暢言我未有所知所思徒贊明帝德
暢我忠言而已謙也
尚書要義卷四
