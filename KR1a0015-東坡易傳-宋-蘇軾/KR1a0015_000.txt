東坡易傳易類
提要
(臣)等謹案東坡易傳九卷宋蘇軾撰軾事蹟
具宋史本傳是書一名毘陵易傳陸游老學
庵筆記謂其書初遭元祐黨禁不敢顯題軾
名故稱毘陵先生以軾終於常州故也蘇籀
欒城遺言記蘇洵作易傳未成而卒属二子
述其志軾書先成轍乃送所解於軾今蒙卦
猶是轍解則此書實蘇氏父子兄弟合力為
之題曰軾撰要其成耳籀又稱洵晚歲讀易
玩其爻象得其剛柔遠近喜怒逆順之情故
朱子謂其惟發明愛惡相攻情偽相感之義
而議其麤疎胡一桂記晁說之之言謂軾作
易傳自恨不知數學而其學又襍以禪故朱
子作襍學辨以軾是書為首然朱子所駁不
過十九條其中辨文義者四條又一條謂蘇
說無病然有未盡其說者則朱子所不取者
僅十四條不過全書百分之一未足以為是
書病况朱子語類又嘗謂其於物理上亦有
看得著處則亦未嘗竟廢之矣今觀其書如
解乾卦彖傳性命之理諸條誠不免杳冥恍
惚淪於異學至其他推闡理勢言簡意明往
往足以達難顯之情而深得曲譬之旨盖大
體近於王弼而弼之說惟暢元風軾之說多
切人事其文詞博辨足資啓發又烏可一槩
屏斥耶李衡作周易義海撮要丁易東作周
易象義董真卿作周易會通皆採錄其說非
徒然也明焦竑初得舊本刻之烏程閔齊伋
以朱墨板重刻頗為工緻而無所校正毛晉
又刻入津逮秘書中三本之中毛本最舛如
漸卦上九併經文皆改為鴻漸於逵則他可
知矣今以焦本為主猶不甚失其真焉乾隆
四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
