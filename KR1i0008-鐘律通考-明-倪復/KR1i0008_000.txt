欽定四庫全書經部九
鐘律通考樂類
提要
(臣)等謹案鐘律通考六卷明倪復撰復字汝
新寧波人是書凡二十七章始于黄鍾本原
定法章終于風雅十二詩圖譜章其中有標
卷目者又有不標卷目者葢編次之失或抄
録者所合併也卷首有嘉靖丙戌張邦竒序
謂其本之儀禮經傳參之西山蔡氏之説厯
考古今制度辨正百家之得失以求合乎聲
氣之元今考其書大端能守古訓而亦間有
好竒之癖如吕氏春秋黄鐘三寸九分與厯
代律書九寸之説自不得合而為一而復則
謂三寸者三三九寸也九分者九方分也其
論亦本何瑭及鄭世子而穿鑿無義何闗典
訓五聲二變明有國語伶州鳩之説可證而
是書乃謂宫屬君周加變宫因誅紂徴屬事
周加變徴示革啇之舊政也説皆杜撰又所
載六十調圖若黄鍾五調亦無射為商夷則
為角仲吕為徴夾鍾為羽之故説同時韓邦
奇于蔡氏舊圖疏解甚詳而此書乃不之及
俱不免于漏畧然其中亦間有採者如左氏
傳中聲以降五降之後不容彈矣蔡元定謂
五聲之後二變不容為調朱子謂㽔賔以下
不可為宫是書謂朱子之説與禮記所云旋
相為宫似有未合故特從元定又若黄鍾生
十一律倍其實四其實三其法及角音六十
四變變宫變徴之類能並列朱蔡異同之法
參互詳審頗為不苟亦可謂勤于此事者矣
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
鐘律通考序
四明倪子好古樂本之儀禮經傳參之西山蔡氏之説
厯考古今制度辨正百家之失得以求合乎聲律之元
名曰通考間以示予予讀之累日喟然而歎曰懿哉深
乎釐千古之謬也復二帝之隆也庶幾其在兹乎雖然
吾見其難也季札所歎魏文聴之而恐卧亡陳所奏隋
文聞之而心説夫情性之藴不足以通天地之元而能
復古樂者否矣雖然世有升降而天地之元無變也體
而行之存乎人倡而和之存乎㑹道苟是也失於今必
獲於後伯牙之破琴寳常之焚書吾病其志之弗廣也
倪子志用世精思力索鈎𤣥析微極千古百家之言而
久弗克售豈天固窮之以精其術乎雖然聖天子建中
和之極考大章諧韶濩兹惟其時安知是書弗遂試於
今日耶倪子其少俟哉倪子名復字汝新以嘉靖丙戌
秋七月書成是嵗冬十月朔旦同郡張邦奇謹序
