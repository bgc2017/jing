詩總聞卷十六
宋王質撰
周大雅
文王
一章
文王在上於昭于天
作此詩者大率以曉商人文王肇興商人雖久猶疑
未純乎周凡此皆曉之辭
周雖舊邦其命維新有周不顯帝命不時文王陟降在
帝左右
疑者曰周險遠衰微七百餘年之舊邦勢亦可知曉
者曰邦雖舊而命則新將非舊比也疑者曰周不顯
如此是必非天所命曉者曰周雖不顯但帝命未值
其時然文王升降無不在帝之左右與帝相親如此
帝深屬之時至則命集也二者商人之所共疑者也
而周人以禮以迹曉之具見下章
二章
亹亹文王令聞不已陳錫哉周侯文王孫子文王孫子
本支百世凡周之士不顯亦世
曉者又曰以文王之聲名以文王之孫子以文王之
士文王之聲名其永長如此終非不顯也而孫子與
士亦永長如此皆非不顯者也
三章
世之不顯厥猶翼翼思皇多士生此王國王國克生維
周之楨濟濟多士文王以寧
曉者又曰汝且以為不顯何所思之士即生所治之
國而皆效力幹事以寧王心豈得不顯也
四章
穆穆文王於緝熙敬止假哉天命有商孫子商之孫子
其麗不億上帝既命侯于周服
曉者又曰天之命周甚大商之孫子雖其數滋多奈
何周既為天所命不若為侯於周之服内言土地已
屬周也
五章
侯服于周天命靡常殷士膚敏祼將于京厥作祼將常
服黼冔王之藎臣無念爾祖
曉者又曰侯服于周疆非我之強臣爾也天命無常
忽去彼而就此也以殷士而助周祭當為我忠臣無
念爾先祖而動心也
六章
無念爾祖聿修厥德永言配命自求多福殷之未喪師
克配上帝宜鑒于殷駿命不易
曉者又曰不必念舊但自修德以合天所命自求其
福母為他人輟禍也方殷之未喪爾祖自當配天今
殷之不祚可以為鑒命不易可圖勿妄起念也
七章
命之不易無遏爾躬宣昭義問有虞殷自天上天之載
無聲無臭儀刑文王萬邦作孚
曉者又曰既知天命不易可圖自求多福無遏爾躬
若妄圖則爾躬必絶汝但宣明此事以義而問人度
商能從天再受命乎我所曉汝者皆天意也天意雖
無聲臭可知汝但法傚文王則取信天下汝斯能保
福也
聞音曰天鐵因切時上紙切右羽軌切國越逼切
服蒲北切京居良切福筆力切易以致切躬姑
弘切天鐵因切臭祛尤切孚房尤切
聞訓曰陳錫猶敷錫也哉如字言天以此與周也
聞用曰冔商冠也常服不禁祼祭則從周服言亦
不絶其先也
總聞曰商德在天下亦深三分有其二以服事商其二
有則其一非有此其臣懷疑造變亦不少也惟九年大
統未集予小子其承厥志蓋天心未盡一則天命未甚
純文王所以終身守節所謂至德也其餘見他詩參攷
益明此必文王既沒之後武王未定之時以稱諡知之
大明
一章
明明在下赫赫在上天難忱斯不易維王
明明文王也商之臣故曰在下赫赫武王也周之君
故曰在上天雖難信其可信者不變此意而終歸于
周王也亦皆曉之辭
天位殷適使不挾四方
天位雖在有商之嫡子言紂也而主令已不達於天
下言人心已去天命將改也
二章
摰仲氏任自彼殷商來嫁于周曰嬪于京乃及王季維
德之行
勢國也仲女曰任氏自爾王之畿為我君之婦来助
我之行德蓋天意託大任誕文王故遠使之至也此
言文王之所由生也
三章
大任有身生此文王維此文王小心翼翼昭事上帝聿
懷多福
四章
厥德不回以受方國天監在下有命既集文王初載天
作之合
五章
在洽之陽在渭之涘文王嘉止大邦有子大邦有子俔
天之妹文定厥祥親迎于渭
洽渭之間親迎之地也郃陽渭城皆在長安顔氏郃
水名也引此在洽之陽
六章
造舟為梁不顯其光有命自天命此文王于周于京纉
女維莘長子維行篤生武王保右命爾燮伐大商
造舟為梁今浮橋也親迎而得太姒既繼大任之事
武王將生天命將近也此言武王之所由生也
七章
殷商之旅其會如林矢于牧野維予侯興上帝臨女無
貳爾心
言牧野之舉也此章以後多與牧誓武成同辭同意
其會如林即其旅若林也矢於牧野即予其誓也上
帝臨女即天休震動用附我大邑周也維師尚父即
既獲仁人也餘見下
八章
牧野洋洋檀車煌煌駟騵彭彭維師尚父時維鷹揚
言尚父之助也鷹揚非尚父蓋六師衆士也書言虎
貔熊羆此言鷹皆武猛貌也尚父毛氏以為可尚可
父鄭氏以為吕望尊稱司馬氏太公望吕尚東海上
人謂之尚者蓋其里號也尚與上同又西伯出獵至
渭陽得尚與語曰吾先君太公望子久矣謂之太公
望者蓋其稱號也西伯載與俱歸立為師謂之師者
蓋其官號也周有師望敦師望簋官號與稱號兼之
也此言師尚者官號與里號兼之也父者古尊稱也
周有師寏父鼎師淮父彝師毛父敦古稱謂多如此
劉氏别錄師之尚之父之故曰師尚父毛氏亦此意
也疑非向所言類魏晉之間淺儒之語也後世以為
官稱大誤鄭氏頗近而不甚詳疑亦意為之辭而未
嘗考正也
凉彼武王肆伐大商會朝清明
會朝清明即書言甲子昧爽也是日將旦乃牧野誓
時亦牧野戰時當是纔誓即戰尋書可見
聞音曰上展羊切京居良切行戶郎切身尸羊切
福筆力切國越逼切集昨合切彭鋪郎切明謨
郎切
聞人曰古稱天子後遂衍出天孫古稱天妹後遂
衍出月姊古人以謂莫尊于天男則曰天子女
則曰天妹亦是寓言後遂飾為實語
聞事曰凉爽也與會朝清明相應會戰之時也書
亦言會
總聞曰此詩先及王季次及大任先及文王次及大姒
先及武王次及尚父始末集天命有天下者五人而已
文武為本宗文王之身因王季大任而有武王之身因
文王大姒而有伐商之功因武王尚父而有文王大明
兩詩有周之發生作成皆具於此
緜
一章
緜緜瓜瓞民之初生自土沮漆
后稷封邰不窋鞠公劉四世而始居漆沮之間皆以
農事為務自土當作白土地名在京室漆垣之間
古公亶父陶復陶穴未有家室
公劉之後慶節始國豳皇僕差弗毁隃公非高圉亞
圉公叔祖類八世而至古公亶父去豳國岐以陶為
居未有家室也以陶為蓋於上曰復復覆也以陶為
基於下曰穴穴竅也西人稍深者今尚如此陶猶今
土墼也
二章
古公亶父來朝走馬率西水滸至于岐下爰及姜女聿
來胥宇
三章
周原膴膴堇荼如飴爰始爰謀爰契我龜曰止曰時築
室于兹
得可宇之地也
四章
迺慰迺止迺左迺右迺疆迺理迺宣迺畆自西徂東周
爰執事
計功興役也
五章
乃召司空乃召司徒俾立室家其繩則直縮版以載作
廟翼翼
分官賦事也次第營之先作廟次臯門次應門次冢
土是時已有此官俾舉此事氣象已改詩言與周先
稱岐天作之詩可見
六章
捄之陾陾度之薨薨築之登登削屢馮馮百堵皆興鼛
鼓弗勝
築城也廟方作城隨築廟在禮當先城在勢當先所
以役人衆而趨役急也鼓督役也人力敏而鼓聲不
能及也
七章
迺立臯門臯門有伉迺立應門應門將將迺立冢土戎
醜攸行
此古公亶父規模已成形勢已定也所謂太王肇基
王跡
八章
肆不殄厥愠亦不隕厥問柞棫拔矣行道兊矣混夷駾
矣維其喙矣
此以下王季事也熏鬻之慍不除問亦不絶養其全
力治其新造山林茂道路平夷人雖有馬徒有喙言
馬瘠也西方以馬之肥瘠為國之強弱馬瘠言勢弱
也所謂王季其勤王家
九章
虞芮質厥成文王蹶厥生予曰有䟽附予曰有先後予
曰有奔走予曰有禦侮
此以下文王事也虞芮以事問文王如何而方能成
言未决也文王以情動虞芮如此而可安生言已决
也惟其義理明直所以人情畏服詩人以實推之有
此四種之人分治四疆之事所以舉事中節此多士
以寧也所謂文王克成厥勲誕膺天命以撫方夏大
邦畏其力小邦懷其德如皇矣之密崇大邦畏力也
如此詩之虞芮小邦懷德也武成言及王事唯此三
人
聞音曰馬滿補切下後五切謀謨柸切右羽軌切
畆滿罪切家古胡切載節力切陾耳外切馮皮
冰切勝書烝切行戶郎切將七羊切行戶郎切
拔蒲昧切駾徒對切後下五切
聞訓曰土落護之謂之捄讀作救繩引量之謂之
度讀作鐸築自上築削自旁削下語皆築聲也
屢頻也
聞跡曰齊氏自土為杜自班氏杜水南入渭顔氏
公劉来居杜陽漆沮之間皆引此詩虞在河中
府虞鄉芮在陕州芮城或言復穴皆地名綿亦
地名在天水所謂綿諸道是也地多美瓜未的
審爾則綿綿皆當單讀
總聞曰孟子嘗稱太王去留之迹甚詳滕文以築薛問
以太王去豳居岐對又以事大不免問又以太王去豳
居岐對然皆有餘說其初曰君如彼何哉強為善而已
其次曰效死勿去請擇斯二者孟子之意世未有知者
也避敵去國亡之道也而太王以興自西漸東據形勝
以臨關輔其心不在乎避狄而在乎造邦也倘其才其
德不如太王其勢其時不如太王則莫若自保孟子餘
說露太王之微機雖然何露之有武王明言其肇基王
跡顧苐弗深考耳
棫樸
一章
芄芄棫樸薪之槱之
棫白楥也樸槲&KR0554;也皆良木謂燔柴也
濟濟辟王左右趣之
二章
濟濟辟王左右奉璋奉璋峩峩髦士攸宜
皆佐王助祭之人也是時周已有祀天之禮
三章
淠彼涇舟烝徒楫之周王于邁六師及之
皆從王出征之人也是時周已有六師之制
四章
倬彼雲漢為章于天周王壽考遐不作人
在天莫貴于雲漢之章瞻望文王如此願文王之壽
無窮其遠不止於作成西人而已併能興起作成
四方之人也故下言四方遐不如遐不黃耉之辭
五章
追琢其章金玉其相勉勉我王綱紀四方
在地莫貴於金玉之相瞻望文王如此願文王強力
不衰四方皆有綱紀維持也勉字從力即此
聞音曰趣此苟切宜牛何切楫籍入切天鐵因切
總聞曰前人多言文王受命稱王之事亦無定論凡稱
文王者死而追述為詩者也凡言辟王我王或單稱王
或以國繫王者生而即事為詩者也死稱諡生稱位可
該凡稱文王者也此詩當是文王在位之時
旱麓
一章
瞻彼旱麓榛楛濟濟豈弟君子干禄豈弟
此言榛楛中言鳶魚後言柞棫又言葛藟皆以山林
禽魚草木卜氣象也
二章
瑟彼玉瓚黃流在中豈弟君子福禄攸降
三章
鳶飛戾天魚躍于淵豈弟君子遐不作人
其遠不止作人而又能作物也
四章
清酒既載騂牡既備以享以祀以介景福
五章
瑟彼柞棫民所燎矣豈弟君子神所勞矣
六章
莫莫葛藟施于條枚豈弟君子求福不回
五章皆言豈弟君子言豈弟有以致此也一章不言
豈弟君子享祀貴嚴肅不當樂易也
聞音曰濟子禮切弟待禮切降乎功切天鐵因切
淵一均切載節力切備蒲北切祀逸織切福筆
力切燎力召切勞力報切
聞跡曰毛氏旱山名不言何山今旱谷旱溪在上
邽旱麓當近此地
總聞曰子張學干禄非求人爵蓋求天爵也詩再言干
禄一干禄豈弟以豈弟干之也一干禄百福以百順干
之也孔子答干禄之問言寡尤行寡悔禄在其中矣其
言干禄之意與詩頗同末章求福不回亦首章干禄之
意也干字象形正則直生支字亦象形旁則横出木幹
為干枝為支術家言支干蓋此意也
思齊
一章
思齊大任文王之母思媚周姜京室之婦大姒嗣徽音
則百斯男
當是文王已沒大姒無恙故曰寡妻因思大任周姜
之不見而幸大姒之存也
二章
惠于宗公神罔時怨神罔時恫刑于寡妻至于兄弟以
御于家邦
因太姒而感文王也故歴道其美宗公自王季已上
也事先事神治内治外如此也
三章
雝雝在宫肅肅在廟不顯亦臨無射亦保
在宫在廟如此也臨如今言監臨言不敢肆也保如
今言保任言不敢縱也
四章
肆戎疾不殄烈假不瑕不聞亦式不諫亦入
待人如此也戎大也疾病也其病之大者不至于絶烈猛
也假偽也其偽之猛者不發其疵不聞短于才者也亦
欽其樸取其貞也不諫拙于言者也亦納其訥取其静也
五章
肆成人有德小子有造古之人無斁(止)譽髦斯士
古人謂昔文王也至今無有厭者今有名有才之士
皆文王所成之人所造之子也誰不知所自來安得
更復有厭
聞音曰母莫後切婦房缶切男尼心切邦卜工切
瑕從叚以叚取聲叶殄德斁相叶末句單結
聞跡曰京室屬上郡太姜配太王當在此地
聞事曰太姒雖多男武王周公及管叔蔡叔霍叔
及其羣弟固衆亦未有及百者也詩人雖羨美太夸
辭當是結太任太姜太姒三人而總之以百男也
總聞曰此思真思凡思有在上者此之思齊太任思媚
周姜思也思皇多祜辭也有在中者願言思子思也綏
我思成辭也有在下者永言孝思思也不可射思辭也
大率在下者多辭也太任太姜言思而太姒不言思明
存沒有異也
皇矣
一章
皇矣上帝臨下有赫監觀四方求民之莫維此二國其
政不獲維彼四國爰究爰度
毛氏二國殷夏四國四方固無謂鄭氏二國殷崇四
國密阮徂共尋詩止密與崇蓋阮共等受其侵也徂
又似非名二國恐是密崇四國恐是邰豳岐豐密崇
雖盛而其政不得我意於邰豳岐豐察之蓋可付者
也
上帝耆之憎其式廓乃眷西顧此維與宅
言帝於密崇亦監觀多年終憎其所為而遂命周掃
蕩也周漸遷漸大皆常垂顧而使之定居也
二章
作之屏之其菑其翳脩之平之其灌其栵啟之辟之其
檉其椐攘之剔之其檿其柘帝遷明德串夷載路天立
厥配受命既固
言帝轉人心就明德平時荒僻之地一旦為串習
夷平之路外事既定又立配以為助内事又成而天
命始固也此謂太王太姜也
三章
帝省其山柞棫斯拔松栢斯兊帝作邦作對自大伯王
季維此王季因心則友則友其兄則篤其慶載錫之光
受禄無喪奄有四方
自去豳遷岐以来至此已久柞棫松柏至難長之木
今已如此他當稱是既成其邦又成其對謂王季與
大王相對也或說大伯王季為對此止謂造周主事
之人大伯與王季作引辭無與于王業也
四章
維此王季帝度其心貊其德音其德克明克明克類克
長克君王此大邦克順克比比于文王其德靡悔既受
帝祉施于孫子
言帝度王季其心如此和正凡善必能可比文王而
無悔言無慚也受帝祉而延孫子大率自王季發之
五章
帝謂文王無然畔援無然歆羨誕先登于岸密人不恭
敢距大邦侵阮徂共王赫斯怒爰整其旅以按徂旅以
篤周祜以對于天下
前二章言天以此事付周其端始發如此次章言天
以此人承周其跡漸著如此至此以某事訓文王以
某事勅文王大率使太伯當立而不立王季不當立
而立意蓋在此也經世甲子伐崇乙丑伐密此乃密
為先崇居次恐經世誤密在安定郡顔氏引此詩崇
在京兆密於周京差遠崇於周京差近據司馬氏崇
侯虎與商紂昵厚當是其勢有未易動者故先密後
崇司馬氏亦受西北之明年伐犬戎又明年伐密須
又明年敗耆國司馬氏所說耆即黎徐氏耆一作阮
又明年伐邗又明年伐崇之未幾而西伯即殁密崇
先後與詩頗相符不知邵氏何所據而先崇後密也
六章
依其在京侵自阮疆陟我高岡無矢我陵我陵我阿無
飲我泉我泉我池度其鮮原居岐之陽在渭之將萬邦
之方下民之王
伐密之事既成則王業已就也依在酒泉郡京在上
郡阮在渭南縣共在共城縣旅在渭城縣蓋密所擾
亦廣豈得不先除之也詩連句有兩旅毛氏前旅師
也後旅地名也鄭氏不以旅為國而乃以徂為國恐
毛氏良是
七章
帝謂文王予懷明德不大聲以色不長夏以革不識不
知順帝之則帝謂文王詢爾仇方同爾兄弟以爾鉤援
與爾臨衝以伐崇墉
崇在京兆鄠縣見春秋晉趙穿帥師伐崇當是其國
雖受伐其後元不絶也皆以墉為辭亦當是其城為
最恐以城取國名良耜其崇如墉蓋崇墉四方所知
常談所傳也
八章
臨衝閑閑崇墉言言執訊連連攸馘安安是類是禡是
致是附四方以無侮臨衝茀茀崇墉仡仡是伐是肆是
絶是忽四方以無拂
伐崇之事又成則天下始皆定也此詩其初引辭皆
耑為密崇二事尋詩伐崇頗難於伐密三言崇墉三
言臨衝所以同兄弟以為黨助不可獨舉也伐密言
萬邦之方有所倣也下民之王有所往也伐崇言四
方無侮四方無拂其勢又重於前商周興替之形于
密崇之舉可見也
聞音曰赫黑各切獲黃郭切度待洛切宅達各切
屏平相切平聲辟剔亦叶仄聲不獨下句叶也
椐紀庶切柘都故切拔蒲昧切友羽軌切兄虚
王切慶墟羊切比必里切悔虎猥切子奬禮切
援胡喚切岸魚戰切邦卜工切共居容切怒暖
五切祜侯古切下候五切京居良切池徒何切
革訖力切閑胡田切安於連切禡滿補切以馬
取聲
聞事曰是類是禡裒山川之神而祭之禡野祭也
是致是附合邦國之旁域而来之附附庸也
聞跡曰詩稱周家多以山為辭邰豳多曠土少名
山至岐山則過於梁山至南山則又大於岐山
此所省之山止謂岐山也
聞人曰左氏子魚以為文王聞崇德亂而伐之軍
三旬而不降退修教而復伐之因壘而降尋詩
用力亦不為少子魚殆飾辭
總聞曰自四章而下三言帝謂伐密稱帝謂者一其伐
之也先稱文王之德無畔援歆羨而先有意於濟民此
伐密之辭端也伐崇稱帝謂者再其伐之也又先稱文
王之德不以色不以革不以知識唯順帝以為法此伐
崇之辭端也又次稱詢爾同爾以爾與爾皆稱帝稱爾
以帝命將之其辭又詳於前大率詩人主意惟言文王
無容心皆奉天爾
靈臺
一章
經始靈臺經之營之庶民攻之不日成之
二章
經始勿亟庶民子來王在靈囿麀鹿攸伏
三章
麀鹿濯濯白鳥翯翯王在靈沼於牣魚躍
臺也囿也沼也辟也廱也皆取美稱也
四章
虡業維樅賁鼔維鏞於論鼔鐘於樂辟廱
五章
於論鼔鐘於樂辟廱鼉鼔逄逄矇瞍奏公
周之先世武王未有天下之前皆稱公如公劉古公
公季至伐紂開周始追為王然自太王以上無見特
后稷稱先王亦無號謚也奏公謂奏于先世諸公也
古者凡飲食必祭先祭先必有尸
聞音曰來六直切伏筆直切逄滿紅切
聞跡曰左氏秦獲晉侯舍諸靈臺杜氏在京兆鄠
縣今在涇州靈臺縣而鄠無之未知孰是又按
宰辟父敦王在辟宫冊周尨敦王在雝位格廟
冊尨&KR2939;敦王格于太室冊&KR2939;&KR0783;敦王在周邵宫
格于宣榭冊&KR0783;亦謂之師保父宫牧敦在師保
父宫格大室冊牧此總而謂之學其間各有朝
廟别宫别位惟王意所欲往則即其所發冊亦
無定所也此間不獨發冊發冊其一事爾辟自
辟雍自雍又自不同所也
總聞曰此規模制度不若緜差詳蓋大勢已定然後及
游觀之所曰靈臺靈囿靈沼是也然後及會集之所辟
雝是也後世言靈臺過當以為靈臺在太廟之中雍之
靈沼謂之辟雝又為明堂外水謂之辟雍殊不及靈囿
非不欲及附會不能入也識者更詳
下武
一章
下武維周世有哲王
武如堂上接武堂下布武之武謂移足躡跡也周之
累世皆如人躡武所謂世有哲王
三后在天王配于京
此謂成王也不言謚耑謂成王也言王季文王武王
三后成王能配之也
二章
王配于京世德作求永言配命成王之孚
此以下謂康王也稱謚嗣子稱厥考也自此皆稱永
言或言配命合成王之遺訓也或言孝思順成王之
遺志也
三章
成王之孚下土之式永言孝思孝思維則
四章
媚兹一人應侯順德永言孝思昭哉嗣服
一人謂成王也言康王此一人有無窮之思也
五章
昭兹来許繩其祖武於萬斯年受天之祜
祖謂武王也言康王明其所從来而能不絶武王之
跡故永久受福禄也兹許皆辭也
六章
受天之祜四方来賀於萬斯年不遐有佐
有佐謂召公畢公之流也凡所以受福甚遠者以在
近有此數人也康王之誥王出在應門之内太保率
西方諸侯入應門左畢公率東方諸侯入應門右畢
命三后協心同底於道道洽政治澤潤生民四夷左
袵㒺不咸賴予小子永膺多福尋書與詩相應
聞音曰京居良切孚房尤切服蒲北切祜侯古切
總聞曰五章又言繩其祖武難以下武為繼以祖武為
迹前武言下後武言繩不須強說自明
文王有聲
一章
文王有聲遹駿有聲遹求厥寧遹觀厥成文王烝哉
遹述也駿大也所述皆太王王季之大事大率周家
王業皆始于太王王季而成于文王武王
二章
文王受命有此武功既伐于崇作邑于豐文王烝哉
三章
築城伊淢作豐伊匹匪棘其欲遹追来孝王后烝哉
自己邜即諸侯位癸亥受西伯命得四十五年次年
作豐是年伐崇次年伐密次年伐黎次年伐邢所以
如此之急非逞私欲蓋述先志也
四章
王公伊濯維豐之垣四方攸同王后維翰王后烝哉
崇在東密在西黎邢在北江漢在南各自此以往皆
攸同也三分天下有其二獨自北差未純爾
五章
豐水東注維禹之績四方攸同皇王維辟皇王烝哉
此詩言四方攸同者二前文王之詩曰四方攸同又
曰王后維翰如木有幹尚可㳂而登也後武王之詩
亦曰四方攸同又曰皇王維辟如屋有壁不可㳂而
升也文武之氣象可見翰幹也辟猶壁也通用
六章
鎬京辟雝自西自東自南自北無思不服皇王烝哉
七章
考卜維王宅是鎬京維龜正之武王成之武王烝哉
今京兆長安縣西北靈臺鄉在灃水上即豐是也昆
明池北即鎬是也在長安相去不數十里之間而鎬
稍東聖智覧觀如此今考長安圖自長安稍東則土
地形勢沃衍宏壯秦又稍東而少南漢承秦舊隋又
稍東而多南唐仍隋舊近南山則其勢愈盛可見文
王武王之意矣秦隋之勢夫何遜于古惟其所以鍾
之者非正氣而將之者非嘉澤故不純粹而堅凝也
八章
豐水有芑武王豈不仕詒厥孫謀以燕翼子武王烝哉
凡為國者有以詒孫即有以燕子也遠尚如此近者
可知翼子如鳥有翼附我身而生者也厥考翼翼自
内舒者也民獻有十夫予翼翼自外助者也訓敬恐
非翼日有今日則有明日亦翼子之義也
聞音曰淢恐域切孝許六切記孝者畜也如禮者
履也德者得也古多如此雖孟子亦曰仁者人
也故當以義取聲翰胡干切服蒲北切京居良
切正諸盈切仕鉏里切子奬禮切
聞物曰芑是陸禾采芑薄言采芑于彼新田于此
菑畆生民是穫是畆恒之穈芑即此芑也毛氏
鄭氏皆以為草又不言何草蓋謂豐人灌溉田
畆而生芑禾言其富也亦如涇水一石其泥數
斗且灌且溉長我禾黍
總聞曰舊移武成次第而武成一篇遂整今移文王有
聲次第而文王有聲一詩亦頗明以皇王二章置在末
章之後不用勞心訓釋用力差次而周家始末之跡昭
然可見也
詩總聞卷十六
