詩總聞卷六
宋王質撰
唐風
蟋蟀
一章
蟋蟀在堂歲聿其莫今我不樂日月其除無已太康職
思其居好樂無荒良士瞿瞿
此感時傷生者也屈氏所謂惟艸木之零落恐美人
之遅暮當是徇情為樂故相知相愛者節之為樂無
害而不已則過甚勿至于太康常思其職所主勿至
于荒常存良士之態然後為善也
二章
蟋蟀在堂歲聿其逝今我不樂日月其邁無已太康職
思其外好樂無荒良士蹶蹶
三章
蟋蟀在堂役車其休今我不樂日月其慆無已太康職
思其憂好樂無荒良士休休
聞音曰莫末故切除直慮切居姬御切瞿其具切
邁力制切慆他侯切
聞人曰舊說此晉也而謂之唐本其風俗憂深思
遠儉而用禮乃有堯之遺風恐非若以晉本唐
堯之都故謂之唐魏本虞舜之都胡不謂之虞
乎唐自古以来稱唐周公滅唐而成王封叔虞
號曰唐叔子燮諡為晉侯非建晉號也自唐叔
至靖侯五世史不載年數不知何時為晉當是
以燮諡為號晉美名也唐侯諡晉衛侯名晉則
晉者其後創起之名安得捨其初封之號而從
其創起之名此唐之為唐本無他義也序者見
季子之語其有陶唐之遺民乎由此衍意而不
細考其詩也此亦謂聲若據辭不見陶唐氣象
總聞曰此士大夫之相警戒者也杜氏所謂人生歡會
豈有極毋使霜露沾人衣
山有樞
一章
山有樞隰有榆子有衣裳弗曳弗婁子有車馬弗馳弗
驅宛其死矣他人是愉
山木其茂幾時其凋有日所謂此樹婆娑無復生意
何不為樂以度日必有事至于無可若何而朋友之
間姑道此以開之也
二章
山有栲隰有杻子有廷内弗洒弗埽子有鐘鼓弗鼓弗
考宛其死矣他人是保
三章
山有漆隰有栗子有酒食何不日鼓瑟且以喜樂且以
永日宛其死矣他人入室
子有衣裳弗曳弗婁之類則有財不能用也子有鐘
鼓弗鼓弗考之類則有鐘鼓不能以自樂也子有廷
内弗洒弗埽之類則有朝廷不能洒埽也使三者皆
能亦豈所謂修道以正國耶
聞音曰栲去九切許氏讀栲為糗今作考以考取
聲併與考失之埽蘇后切考去九切保補苟切
總聞曰舊說以此待君豈事君之道有國有民縱使不
幸而或危能辛苦善下人如句踐以亡為存可也况未至
於此而勸以姑耽樂延晷刻此豈足言而聖人存之
揚之水
一章
揚之水白石鑿鑿
揚水酈氏以為洓水逕曲沃流注峻急故曰白石鑿
鑿白石皓皓白石粼粼水有石則急此洓水之狀也
揚亦此意恐當以周揚之水為正
素衣朱襮從子于沃既見君子云何不樂
此自翼往沃也當是曲沃密招翼人而来者未見沃
君猶驚疑既見則心安也自桓叔莊伯武公皆與晉
為敵至武公始成毛氏指為桓叔此亦難攷
二章
揚之水白石皓皓素衣朱繡從子于鵠既見君子云何
其憂
三章
揚之水白石粼粼我聞有命不敢以告人
此密受桓叔之命而不敢告人已獨隂遁也既至則
安為詩以自慰其心喜之辭也
聞音曰襮伯各切沃鬱縛切易林揚水潜鑿使不
潔白衣素表朱游戲皋沃得君所願心志娛樂
正引此詩皓侯各切繡先妙切鄭氏詩有朱衣
霄霄讀如宵鵠毛氏以為曲沃邑未見以語勢
推之當是地名漢書鵠澤孟氏音告告古多居
沃切憂一笑切命彌并切
總聞曰詩明言沃故引曲沃之事實之他于詩未顯者
依其辭繹之意不敢指其事或者附合太過廢太子荼
召公子陽生於魯而立之陽生夜至齊國人知之而皆
不言所謂我聞有命不敢以告人也此亦難必司馬氏
所載晉臣潘父弑昭侯而迎桓叔又陘庭與武公為謀
伐晉于汾旁又使韓萬殺晉哀侯又曲沃誘召殺晉小
子皆隂謀詭計不敢告人者也世代遥遠文字訛落惟
意事稍叶若茫然莽以意推又茫然欲與事合恐未可
為定論也
椒聊
一章
椒聊之實蕃衍盈升彼其之子碩大無朋椒聊且遠條
且
聊姑也姑即其近者采之其香已如此况于遠也大
率山林之物深遠者愈芬花草之屬皆然此當是士
大夫之賢妻有令譽者以為姑言其美碩大已無與
倫碩大已不勝厚若盡言之又不止此聊字遠字可
見
二章
椒聊之實蕃衍盈匊彼其之子碩大且篤椒聊且遠條
且
西北婦人大率以厚重為美東南婦人以輕盈為美
故美女多歸燕趙此稱碩大者蓋其風俗也嘗見北
方士女畫圖皆厚重中有妍美態與東南迥不同也
大率觀漢蜀與吴越即南北約略可見
總聞曰嘗行關陜道路深秋初冬之間椒香不可勝言
大率漫山瀰嶺無有雜木近道所聞多烈而逆鼻自遠
傳来者不甚烈而頗幽尤可人也秦蜀多相似但秦椒
差大而紋低蹙蜀椒差小而紋高蹙或已摘且致遠者
其香十不及二三也
綢繆
一章
綢繆束薪三星在天
三星心星也當是戌亥間此時採薪必有所規也
今夕何夕見此良人子兮子兮如此良人何
今夕何夕難逢忽遇之意也後人多用杜氏所謂今
夕復何夕共此燈燭光然男子則易為計婦人將如
之何此必旁觀者為辭非抉摘其隂私盖有所憐也
二章
綢繆束芻三星在隅今夕何夕見此邂逅子兮子兮如
此邂逅何
三章
綢繆束楚三星在戶今夕何夕見此粲者子兮子兮如
此粲者何
聞音曰天鐵因切芻側九切隅語口切逅狠口切
者掌與切
總聞曰毛氏三參星也鄭氏三心星也二說皆通古參
字皆作叄言參星有理心字象形言心星亦有理小星
三五在東謂心星也今從心星但鄭氏以為三星在天
四月中在隅五月中在戶六月中隅戶在人所處難以
定星候也
杕杜
一章
有枤之杜其葉湑湑獨行踽踽豈無他人不如我同父
嗟行之人胡不比焉人無兄弟胡不佽焉
此獨行野樹之間可憐亦有他人可以相同終不若
同父親兄弟也同姓族兄弟也獨行之人胡不與兄
弟相親行人之兄弟亦胡不與獨行者相助蓋两俱
有失此無情于彼彼無情于此林莽如此之盛不無
驚傷而獨行何也
二章
有枤之杜其葉菁菁獨行睘睘豈無他人不如我同姓
嗟行之人胡不比焉人無兄弟胡不佽焉
聞音曰比毗志切姓桑徑切古姓讀如星蓋用旁
紐
總聞曰無兄弟非無兄弟也與無兄弟同所謂爾有母
遺伊我獨無何者此無所比彼無所助也語意可悲當
是旁觀而興憐皆以胡不為辭問之不知何以荅之也
兄弟參差之間必有内赧而生悔者
羔裘
一章
羔裘豹祛自我人居居豈無他人惟子之故
羔裘朝服豹餙戎服羔裘而豹餙其失士人之體如
此自我與此人室相近居室也情相深究深也豈無
他人相定交而有所不忍舊不可忘愛不可替也
二章
羔裘豹褎自我人究究豈無他人惟子之好
聞音曰好呼候切
聞字曰褎舊說服餙盛也又說猶袪也今考古文
袖作褎音袖說文又音狖恐是字轉
總聞曰此朋友切責之辭切責之中忠厚所寓此風亦
可嘉也
鴇羽
一章
肅肅鴇羽集于苞栩王事靡盬不能蓺稷黍父母何怙
悠悠蒼天曷其有所
集則有羣苞則有食今稷黍不種父母不能養為人
而不如鴇有感興悲無所赴于人而愬于天也
二章
肅肅鴇翼集于苞棘王事靡盬不能蓺黍稷父母何食
悠悠蒼天曷其有極
三章
肅肅鴇行集于苞桑王事靡盬不能蓺稻粱父母何嘗
悠悠蒼天曷其有常
當是王所于侯國有所徵發故曰王事
聞音曰行戶郎切
聞物曰苞始出之芽也說文苞草也集韻木叢生
曰枹通作苞禹貢草木漸包上旁不從草木當
從禹貢包有初生意
總聞曰詩以種蓺為辭當是農民為民而從王事亦固
其分有其地不當徵而徵者故曰曷其有所有其數至
頻而不止者故曰曷其有極有其期當更代而不得者
故曰曷其有常曷其何其也問天之辭也
無衣
一章
豈曰無衣七兮不如子之衣安且吉兮
二章
豈曰無衣六兮不如子之衣安且燠兮
禮上公侯伯七命其國家宫室車旗衣服禮儀皆以
七為節王之三公卿六命其國家宫室車旗衣服禮
儀亦如之衣七者侯伯而為上公之儀也衣六者卿
而為王三公之儀也其上不敢求九命而求七命又
不肯求五命其次不敢八命而求六命又不肯求四
命鄭氏非變七言六謙也七者其君求上公之禮也
六者其臣求王卿之禮也皆卿其中求之務必得也
總聞曰此與旌節吾自有要假長安本色何異然有可
恕者三其君不敢求上公之極禮而求其次禮上公三
太也其臣不敢求三公之極禮而求其次禮三公三少
也皆虚其上而求其次一可恕也以為安則吉不安則
凶安則燠不安則凶以上之命為安二可恕也因使者
以請命不敢抗天子以專達三可恕也此必晉之任國
事挾機數之人然聖人不弃猶有愈焉者也
有枤之杜
一章
有枤之杜生于道左彼君子兮噬肯適我
此當是山林之君子枤杜生道左道周而未嘗剪除
是無招来之跡及於山林也冀其自至誠難
中心好之曷飲食之
好賢果出于真心縱未能共位治職盍少通勤渠上
之人徒怪君子之不来而不知君子豈肯無因而輕
至也韓氏所謂無求于人其肯為我来邪
二章
有枤之杜生于道周彼君子兮噬肯来遊中心好之曷
飲食之
聞音曰以之相叶亦可若正古音則好祖似切以
子得音食象齒切與好相叶也大率當隨韻以
類求之
聞物曰兩詩連及杜又皆稱枤其措辭全同恐是
其人同所其地多此物故皆指以興辭今甘棠
黎也大率詩同辭者必其事相涉其地相連其
意相符其語相傳無有偶然者
總聞曰繼粟繼肉雖非所以致賢然其意必有以將之
商山已絶世亦以辭幣而来噬不肯之確也今人猶作
此意
葛生
一章
葛生蒙楚蘝蔓于野予美亡此誰與獨處
此君子出役而不歸婦人獨處而興哀也毛氏夫從
征役弃亡不反其妻居家而怨思尋詩有思無怨葛
蒙楚蘝延蔓想像其所沒之地也鄭氏君子從軍未
還未知死生尋詩已知决死不復疑生下章角枕錦
衾毛氏禮夫不在歛枕箧衾席韣而藏之鄭氏夫雖
不在不失其祭攝主主婦猶自齊而行事大似不必
爾也平時衾枕同宵今見衾枕而不見人此所以不
能旦也傷之極也
二章
葛生蒙棘蘝蔓于域予美亡此誰與獨息
三章
角枕粲兮錦衾爛兮予美亡此誰與獨旦
四章
夏之日冬之夜百歲之後歸于其居
五章
冬之夜夏之日百歲之後歸于其室
鄭氏思者于晝夜之長時尤甚其說甚佳
聞音曰野上與切夜羊茹切居姬御切
總聞曰生無可見之日死有相逢之期此詩傷存悼沒
最哀又非大車生則異室死則同穴之比也
采苓
一章
采苓采苓首陽之巔
尋詩恐專是申生之事
人之為言苟亦無信舍旃舍旃苟亦無然人之為言胡
得焉
首陽夷齊逃孤竹之命避武王之恥所隠之地也當
是國人憐申生不欲其死而欲其逃以為其讒少待
而自眀也人為誣㒺之言苟不信則見捨倘無此則
何所得而為之必有時而窮此可姑遲不必遽就盡
也
二章
采苦采苦首陽之下人之為言苟亦無與舍旃舍旃苟
亦無然人之為言胡得焉
三章
采葑采葑首陽之東人之為言苟亦無從舍旃舍旃苟
亦無然人之為言胡得焉
苓茯苓也苦苦菜也葑蕪菁也可食亦足以充飢而
待讒之消親之悟也
聞音曰巔典因切說文以顛得聲集韻顛典因切
昜林日生阜巔鄉昧為昏小人成羣君子傷倫
鐡因審切信斯人切下後五切其餘皆助辭然
旃焉相叶
聞跡曰首陽山在河東蒲阪縣雖逃亦不越境未
大傷義也
總聞曰左氏驪姬謂申生曰君夢齊姜必速祭之申生
祭于曲沃歸胙于公公田姬寘諸宫六日公至毒而獻
之祭地地墳與犬犬斃與小臣小臣亦斃姬泣曰賊由
太子或謂申生子辭君必辨焉申生曰君非姬氏居不
安食不飽我辭姬必有罪曰子行申生曰君寔不察其
罪被此名以出人誰納我乃縊杜氏毒酒經宿輒敗而
經六日眀公之惑當以六日之狀自理是知其譛易眀
縱未必辭且少待之則六日之譛自露申生亦以為辭
姬必獲罪六日之譛盖易辨也采苓之詩必左氏所謂
或人者也雖姓名不著必識事通方愛賢嫉惡之人也
秦風
車鄰
一章
有車鄰鄰有馬白顛未見君子寺人之令
此謀臣策士以車馬招致而来以寺人傳辭而見當
是秦已懷此意求此人而共畫此事也
二章
阪有漆隰有栗既見君子並坐鼓瑟今者不樂逝者其
耋
三章
阪有桑隰有楊既見君子並坐鼓簧今者不樂逝者其
亡
言土地饒袤如此豈可虚度此生也
聞音曰顛典因切令力呈切耋地一切
總聞曰秦萌心已久有志有人有勢積久恢崇安得而
不成惟其造端以傾而不以正故末流亦異常也後世
惟漢造端稍正崛起匹夫之中而取諸羣雄之手故末
流亦不至太甚王氏十餘年而光武興曹氏同時而先
主興百餘年而宋武帝興六百餘年而漢高祖興其他
假名旁系不可勝數凡以秦建號者皆不旋踵苻堅近
有道之君秦近升平之世然一敗塗地此不類亡國而
甚于亡國求其故而不可得特以兩國號而推天意人
情略可見也或以逝者其耋逝者其亡附合西戎殺秦
仲世父報西戎之事似亦有理但細考世父怨西戎甚
深曰戎殺我大父仲我非殺戎王則不敢入邑所謂竝
坐鼓瑟竝坐鼓簧優游燕樂非挾讎之狀姑載于此
駟鐵
一章
駟鐵孔阜六轡在手公之媚子從公于狩
媚子嬖姬也婦人亦爾男子可知鄭氏以媚子為賢
者言襄公親賢使果親賢造端必不如此
二章
奉時辰牡辰牡孔碩公曰左之舍拔則獲
辰早也早出即有獲凡射左射最難軍旅自習一種
左射者
三章
遊于北園四馬既閑輶車鸞鑣載獫歇驕
既事則遊北園也獫長喙之犬固然而歇驕短喙可
疑此類多從犬二字皆無從犬者大率漢儒之學喜
分耦為辭有長喙必有短喙恐從意而生歇息也驕
懶也言犬用力多犬纔息則懶無壯氣也皆遊北園
之事也
聞音曰阜符九切狩始九切碩常約切獲簧郭切
聞字曰駟馬四馬同恐四當從馬通用亦可
總聞曰秦仲始大有車馬禮樂侍御之好猶之可也西
人田狩之事園囿之樂蓋其常俗不必始命方有
小戎
一章
小戎俴收五楘梁輈游環脅驅隂靷鋈續文茵暢轂駕
我騏馵言念君子温其如玉在其板屋亂我心曲
此君子當為士大夫也再言温其可見
二章
四牡孔阜六轡在手騏駵是中騧驪是參龍盾之合鋈
以觼軜言念君子温其在邑方何為期胡然我念之
詩有字闕而意足方何為期鄭氏方今以何時為還
期乎其中闕兩三字胡然我念之鄭氏何以然了不
來也其中亦闕兩三字又一句讀作兩句乃有意鄭
氏若此類皆得古為多也
三章
俴駟孔羣厹矛鋈錞蒙伐有苑虎韔鏤膺交韔二弓竹
閉緄縢言念君子載寢載興厭厭良人秩秩德音
當是婦人之君子温粹精肅而從事于兵馬之間戎
狄之境婦人所以動念也
聞音曰驅居懼切續辭屢切阜符有切中諸仍切
劉氏關中以中為烝驂疏簮切邑旁紐作倚叶
子錞殊倫切弓姑弘切
總聞曰戎兵車也孔氏從前行者謂之大戎引詩元戎
十乘以先啓行從後行者謂之小戎引此小戎俴收恐
非大率在中軍者元戎元戎十乘以先啓行者建元戎
之表識者也所謂平旦建大將旗鼓行出井陘口是也
在左右前後者小戎今其物凡十有八俴收一也五楘
二也梁三也輈四也游環五也脅驅六也隂七也靷八
也鋈續九也文茵十也暢轂十一也龍盾十二也觼軜
十三也厹矛十四也鋈錞十五也虎韔十六也鏤膺十
七也緄縢十八也此詩止是行邊講武故止用小戎車
則俴收言軫淺也馬則俴駟言甲淺也交韔言弓在房
也合盾言刃相向就束也尋詩皆無戰迹不然則是戒
嚴為備也
蒹葭
一章
蒹葭蒼蒼白露為霜所謂伊人在水一方遡洄從之道
阻且長遡游從之宛在水中央
所謂伊人講聞而未見躊躇而忽見故發此辭遡流
而求不可得順流而求忽得之當是訪尋稍久至此
秋而如所願有驚喜之意蒹葭霜露記時
二章
蒹葭凄凄白露未晞所謂伊人在水之湄遡洄從之道
阻且躋遡游從之宛在水中坻
三章
蒹葭采采白露未巳所謂伊人在水之涘遡洄從之道
阻且右遡游從之宛在水中沚
聞音曰采此禮切涘羽禮切右羽軌切
總聞曰秦興其賢有二人焉百里奚蹇叔是也秦穆初
聞虞人百里奚之賢自晉落楚以五羖羊皮贖之因百
里奚而知蹇叔曰蹇叔之賢而世莫知使人厚幣迎之
所謂伊人豈此流也耶凡所講解皆不見
終南
一章
終南何有有條有梅君子至止錦衣狐裘顔如渥丹其
君也哉
有條有梅梅當作枚字轉古字亦通用以條計以枚
計皆可以為字也下章有紀有堂紀極也會也堂屋
也眀也言其材皆中為此也得地如此而又儀服之
盛位號之隆初其君也哉次壽考不忘皆戒勸之辭
也
二章
終南何有有紀有堂君子至止黻衣繡裳佩玉將將壽
考不忘
言自此以往至老不可忘王恩也
聞音曰裘渠之切哉將黎切
總聞曰陸氏以條為槄柚也以梅為柟荆曰柟楊曰梅
柚渡淮成枳梅成杏今終南之所生有條有梅而材實
皆成此終南被美化也終南有此無此固未可知要不
必及此也
黃鳥
一章
交交黃鳥止于棘
(註闕)
誰從穆公子車奄息惟此奄息百夫之特臨其穴惴惴
其慄彼蒼者天殱我良人如可贖兮人百其身
二章
交交黃鳥止于桑誰從穆公子車仲行惟此仲行百夫
之防臨其穴惴惴其慄彼蒼者天殱我良人如可贖兮
人百其身
三章
交交黃鳥止于楚誰從穆公子車鍼虎維此鍼虎百夫
之禦臨其穴惴惴其慄彼蒼者天殱我良人如可贖兮
人百其身
聞音曰穴戶橘切天鐡因切行戶郎切
總聞曰聖人終書以秦誓觀其辭知其人也顧豈收其
良以從其死何等所為秦人尚義重恩不勝所感而忘
其軀亦未可知或謂如晉眀之殺王彧吾不能獨死請
子先之三人者百夫之特之防之禦慮不肯事少主致
後患也識者更詳但尋詩止見三人從穆公之迹不見
穆公收三人之狀所以不敢盡信左氏所傳也
晨風
一章
鴥彼晨風鬱彼北林未見君子憂心欽欽如何如何忘
我實多
此賢人居北林者也當是有舊勞以間見棄而遂相
忘者也欲見其君吐其情又不得見所以懷憂久而
至于如醉者也
二章
山有苞櫟隰有六駁未見君子憂心靡樂如何如何忘
我實多
三章
山有苞棣隰有樹檖未見君子憂心如醉如何如何忘
我實多
如何如何甚憂疑之辭雖疏而亦未安也見晨風飛
空棲樹自恨不如也
聞音曰風孚愔切櫟歴各切
聞物曰晨風鸇也大率鷹鸇之屬喜侵晨乘風盖
所禀俊健恐以此得名晨或從鳥佳省文駮毛
氏如馬鋸牙食虎豹集韻廣韻皆同廣韻直指
為六駮獸而能食虎豹豈是與人相近之物又
以六言何故其數拘此假使有此之數則北林
豈可居之地六當作陸駮當作駮雜之駮言陸
地樹色交雜也此詩皆引常木而此獨引異獸
不倫孔氏疑此以駮為梓榆也其皮青白大率
樹花葉皮實雜色甚多不獨梓榆也集韻校枋
也枋木也可以為車馬恐當為木字從交者多
音角較字鉸字是也駮恐為校未可知六為陸
則無疑也王氏言氏據所見言之或可從
總聞曰此必北林之賢者與人相逢問何如也大率居
山林遠市朝所謂理亂不知黜陟不聞故有所逢則有
所問盖其心之所抱而不能自已者也如何繼以如何
急問之欲急知也此人當是操心危慮患深未能忘懷
于世者也
無衣
一章
豈曰無衣與子同袍王于興師修我戈矛與子同仇
與此天子之使所言者也當是其君受終南命服而
其臣未得以為不足吾君勢力如此豈無此服能與
子同適王命徵師旅願整戎從事與子俱匹俱起俱
往盖欲結知于使者致辭于王也此與晉無衣豈曰
無衣六兮同意
二章
豈曰無衣與子同澤王于興師脩我矛戟與子偕作
三章
豈曰無衣與子同裳王于興師脩我甲兵與子偕行
聞音曰袍步謀切澤徒洛切禮土反其宅水歸其
壑昆蟲毋作草木歸其澤宅澤皆鐸音戟訖約
切釋名戟觡也漢儒之學大概如此音各兵晡
茫切行戶郎切
總聞曰秦之君臣如此雖藉王命以張國勢實以機鈎
致其權而反以力操竊其命也古者擅國而他有所圖
大率多師此法故秦晉兩無衣事同辭亦同但彼辭差
婉而此辭又健也
渭陽
一章
我送舅氏曰至渭陽何以贈之路車乘黃
二章
我送舅氏悠悠我思何以贈之瓊瑰玉佩
聞音曰思新齎切佩蒲枚切
總聞曰秦康公在位晉文公出亡自文公下世秦晉交
惡當是有感其夙好而恨其不終也秦自秦仲莊公襄
公文公寧公出子武公德公宣公成公穆公康公以終
南可歸襄公以三良可歸穆公以渭陽可歸康公其他
以車鄰歸秦仲以駟鐵小戎蒹葭歸襄公以晨風權輿
歸康公而無衣又無所歸其餘八君皆不在有詩之數
當是亦以詩附事或無所附而強為辭者未能用周禮
將無以固其國是也有可附而誤附者好攻戰亟用兵
而不與民同欲是也後之觀詩者于文既無所考于序
又不可全憑惟精思細推至無可奈何而後已然事實
雖亡物情猶在則亦未至于甚無可奈何也
權輿
一章
於我乎(止)夏屋渠渠今也每食無餘于嗟乎(止)不承權
輿
二章
於我乎(止)每食四簋今也每食不飽于嗟乎(止)不承權
輿
夏屋設食之地四簋設食之器也
聞音曰簋已有切飽補掫切
總聞曰秦自秦仲以来皆以致禮招才屈已下士為事
自武公從死至六十六人而穆公尤高高以待覆師者
三帥食馬者三百餘軰推之可見其從死至有七十五
人後人信難繼也康公得隨會而縱使歸其異于穆公
用百里奚抑亦遠矣前人所舉過絶而後人所舉不繼
無怪人情興彼此感始末故曰君子之行為可傳也為
可繼也
詩總聞卷六
