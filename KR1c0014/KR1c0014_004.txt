詩總聞卷四
宋王質撰
王風
黍離
一章
彼黍離離彼稷之苗行邁靡靡中心搖搖知我者謂我
心憂不知我者謂我何求悠悠蒼天此何人哉
二章
彼黍離離彼稷之穗行邁靡靡中心如醉知我者謂我
心憂不知我者謂我何求悠悠蒼天此何人哉
三章
彼黍離離彼稷之實行邁靡靡中心如噎知我者謂我
心憂不知我者謂我何求悠悠蒼天此何人哉
聞音曰天鐡因切噎益悉切說文以壹得聲
總聞曰後人用此意極多自苗至穗自穗至實度及半
載不應行役無故淹留至此當是東周懷忠抱義之士
來陳秦庭以奉今主歸舊都為意或以尊王室制諸侯
為辭往往有怪其久留不去者也徒隠憂難明告以不
知者為何人言此等人非我輩人也
君子于役
一章
君子于役不知其期曷至哉雞棲于塒日之夕矣羊牛
下來君子于役如之何勿思
二章
君子于役不日不月曷其有佸雞棲于桀日之夕矣牛
羊下括君子于役苟無飢渴
雞牛羊皆在郊所豢者也今田野人家向暮多如此
班氏日晻晻其將暮覩牛羊之下來寤怨曠之傷情
哀詩人之嘆時
聞音曰哉將黎切塒辰之切來陵之切思新齎切
渴巨列切
總聞曰當是在郊之民以役適遠而其妻于日暮之時
約雞歸棲呼牛羊來下故興懷也大率此時最難為别
懷婦人尤甚
君子陽陽
一章
君子陽陽
君子婦人之夫也當是婦人之辭
左執簧右招我由房其樂只且
二章
君子陶陶左執翿右招我由敖其樂只且
房敖皆地名當是招其妻從房從敖而往也此言不
安其所旣去則樂陽陽酒色也陶陶酒意也以酒銷
憂夫婦相為樂也
聞音曰只且嘆辭以且相叶
聞跡曰房在汝南敖在滎陽房國見左氏楚遷房
于荆敖即搏獸于敖之敖
總聞曰大率舊說多以伶官為賢者君子之地夫賢者
君子廉恥乃其本節安肯苟求食而為此流也當是以
簧翿之故不特誤以婦人之夫為君子而又誤以地名
之房為房中樂也語意亦于房中不順
揚之水
一章
揚之水不流束薪彼其之子不與我戍申懷哉懷哉曷
月予還歸哉
揚水能流物而不能為我流束薪束楚束蒲以濟我
家也
二章
揚之水不流束楚彼其之子不與我戍甫懷哉懷哉曷
月予還歸哉
三章
揚之水不流束蒲彼其之子不與我成許懷哉懷哉曷
月予還歸哉
當是役夫遠戍而恨其家薪芻之不充憫其妻貧苦
之獨處願與之同戍而有所不可則逆計月以數歸
期也
聞音曰懷胡隈切叶歸不用哉叶蒲滂古切
聞跡曰揚水自晉州洪洞縣注河周北接晉西接
鄭後晉鄭詩揚之水皆此水也申今申州甫今
汴州許今許州皆周近地
總聞曰詩有三揚之水三羔裘兩黃鳥兩谷風非相祖
述也有此曲名故相傳為之如樂府一種名而多種辭
辭雖不同而聲則同也今諸曲亦然
中谷有蓷
一章
中谷有蓷暵其乾矣
所稱遇人謂夫也此當是婦人之辭
有女仳離嘅其嘆矣嘅其嘆矣遇人之艱難矣
蓷益母草也可作瑩面之藥婦人所珍而山野甚易
致夫婦旣無食不能相有而相捨指此物以寄意也
端午採良佳其乾當是夏時
二章
中谷有蓷暵其脩矣有女仳離條其歗矣條其歗矣遇
人之不淑矣
三章
中谷有蓷暵其濕矣冇女仳離啜其泣矣啜其泣矣何
嗟及矣
當是旣乾不可復生而雨澤乃有沾濡雖稍潤亦無
及也
聞音曰嘆他干切脩式竹切莊子翛然而往翛然
而來亦此切歗息六切
聞物曰益母草在野甚多最能任酷烈日愈烈色
愈鮮此乾則禾稼可知也
總聞曰嘗見旱歲道塗夫婦相攜相别有不忍之情于
男女亦然此事自古有之初嘅嘆吐氣之微也次條歗
吐氣之猛也次啜泣吐聲而又吐淚也此分攜之時也
所見亦然今古雖異人情不遠也
兔爰
一章
有兔爰爰雉離于羅
兔兔絲也亦作菟絲羅罝也菟草之中置羅置罦置
罿雉墮其中也爰延引也
我生之初尚無為我生之後逢此百罹尚寐無吪
二章
有兔爰爰雉離于罦我生之初尚無造我生之後逢此
百憂尚寐無覺
三章
有兔爰爰雉離于罿我生之初尚無庸我生之後逢此
百凶尚寐無聰
言幼時尚未為未造未庸言未有征役也長時乃為
丁壯役少猶可勉役多則何堪不如死也百多也寐
不動不醒不聞所謂長夜也
聞音曰為吾禾切罹良何切罦步廟切造在敖切
憂一笑切覺古孝切左氏齊歌曰魯人之皋數
年不覺使我高蹈惟其儒書以為二國憂皋居
號切覺古孝切則是憂覺古蓋常用之也罿昌
鍾切
總聞曰舊說兔爰緩意雉離急意又以緩有所聽縦也
急有所躁蹙也後多祖之以為物有幸不幸也人情無
緩兔急雉之理兔至輕捷亦無從容之意雉至卑飛可
無躁蹙之意今以兔為兔絲不惟有所本而人情物態
不甚抵捂可以粗通也
葛藟
一章
緜緜葛藟在河之滸終遠兄弟謂他人父謂他人父亦
莫我顧
此人當是居河之湄者也感葛藟而思身世謂葛藟
尚不斷我與本宗絶所生稱他人作所生不如葛藟
也
二章
緜緜葛藟在河之涘終遠兄弟謂他人母謂他人母亦
莫我有
三章
緜緜葛藟在河之漘終遠兄弟謂他人昆謂他人昆亦
莫我聞
聞音曰父方知切顧果五切涘羽已切母滿罪切
有羽軌切
總聞曰皆以兄弟為辭當是為不友之兄弟所隔而不
得安處者也或棄而與他人或出而繼旁族終不若所
天之愛此眞情也今人或如此以異姓之子為子以同
姓之子為子多始末有參差故有歸姓歸宗不幸至冇
流落死亡者此人蓋有此恨也
采葛
一章
彼采葛兮一日不見如三月兮
草木可采當是春夏之時
二章
彼采蕭兮一日不見如三秋兮
三章
彼采艾兮一日不見如三歲兮
聞音曰葛居謁切蕭疎鳩切艾魚刈切今皆作牛
蓋切古不用此
總聞曰當是同志在野之人獨適而不與俱故有此辭
言我采此物想彼亦采此物但不同采爾
大車
一章
大車檻檻毳衣如菼
婦人見貴人聲勢被服之盛私心慕之此必微時深
有相涉盛時不敢復論似有望意以其相忘也
豈不爾思畏子不敢
二章
大車啍啍毳衣如璊豈不爾思畏子不奔
三章
穀則異室死則同穴謂予不信有如皦日
生異室死同穴言此生永不可同也俟其死則從之
也
聞音曰檻故覽切菼吐敢切啍他敦切穴戶橘切
總聞曰此婦人謂其同輩之辭同輩以為未必能也故
指日為誓也
丘中有麻
一章
丘中有麻彼留子嗟彼留子嗟將其來施施
二章
丘中有麥彼留子國彼留子國將其來食
三章
丘中有李彼留之子彼留之子貽我佩玖
彼所留之子可嗟嘆可疑惑卒章嗟嘆疑惑不足盡
其情故不言此當是避難之人為在野之家所匿以
佩玖報之言其恩可長感也
聞音曰古施字作頓伺候之辭時遮切叶嗟國字
與或字互用疑惑之辭胡骨切叶麥古蜮字又
作蟈蟈音又作域明國或相通也周穆公鼎國
作或
聞人曰毛氏留氏也子嗟子國字也子國子嗟之
父遍考止有衛大夫留封人不見有留子嗟留
子國
總聞曰當時先王之澤未絶田野尚有義士
鄭風
緇衣
一章
緇衣之宜兮敝予又(止)改為兮適子之館兮還予授(止)
子之粲兮
緇衣卿士之服當是在外入為卿士在都者相與為
禮緇衣且宜且好且席尚以為敝欲有所更甚欲其
美也旣適館又授粲惟恐其禮之不周也
二章
緇衣之好兮敝予又(止)改造兮適子之館兮還予授(止)
子之粲兮
三章
緇衣之席兮敝予又(止)改作兮適子之館兮還予授(止)
子之粲兮
聞音曰席祥龠切
聞句曰敝予又止還予授止舊四句今為六句
總聞曰好賢如緇衣惡惡如巷伯古稱緇衣止為好賢
尋詩不見有他意大率先儒雜記引詩多隨意隨事不
皆叶其本旨此所引二詩略合
將仲子
一章
將仲子兮無踰我里無折我樹把豈敢愛之畏我父母
仲可懷也父母之言亦可畏也
當是仲氏逞横婉為辭以拒之非敢有愛而父母在
上已不敢專弟雖可念恐父母有責吾兄弟皆可畏
也言不特吾得罪汝亦得罪次以兄為辭次以人為
辭皆拒之辭也
二章
將仲子兮無踰我牆無折我樹桑豈敢愛之畏我諸兄
仲可懷也諸兄之言亦可畏也
三章
將仲子兮無踰我園無折我樹檀豈敢愛之畏人之多
言仲可懷也人之多言亦可畏也
聞音曰母滿補切懷胡隈切畏於非切兄虚王切
檀徒沿切
總聞曰鄭氏所引武姜昵叔段欲立為太子不遂請制
請京又將啟以成亂城穎蓋由此也尋詩乃以父母不
欲為辭此事蓋生于姜氏成于姜氏皆其本謀故太叔
以至如此安得藉以為辭拒之畏我父母恐是畏諸父
母或是畏我諸母必有一誤
叔于田
一章
叔于田巷無居人豈無居人不如叔也洵美且仁
二章
叔于狩巷無飲酒豈無飲酒不如叔也泃美且好
三章
叔適野巷無服馬豈無服馬不如叔也洵美且武
叔往而人皆從市為之空蓋可觀也
聞音曰田地因切狩始九切好許厚切野上與切
總聞曰仁慈也好和也武毅也三者人之所歸太叔段
何以當之當是其徒夸為之辭
大叔于田
一章
叔于田乘乘馬執轡如組兩驂如舞叔在藪火烈具舉
襢裼暴虎獻于公所將叔無狃戒其傷女
藪葭葦之地也用火所以發獸也如今野燒韓氏陸
渾火詩可見
二章
叔于田乘乘黃兩服上襄兩驂鴈行叔在藪火烈具揚
叔善射忌又良御忌抑磬控忌抑縦送忌
三章
叔于田乘乘鴇兩服齊首兩驂如手叔在藪火烈具阜
叔馬慢忌叔發罕忌抑釋棚忌抑鬯弓忌
一章發獸得虎即止此校獵之常制鷹犬得兔即休
鷹犬戈矢得虎即息戈矢二章騁伎不以從獸為事
也三章畢事初馬緩矢稀次矢覆弓弢將還歸也
聞音曰馬滿補切行戶郎切御魚駕切鴇補苟切
阜符有切弓姑宏切
聞物曰鴇當是馬名鴇似鴈有行列似豹有斑文
故謂之鴇豹如師子花之類也
總聞曰公子吕所謂請除之無生民心子封所謂可矣
厚將得衆尋詩若有此理
清人
一章
清人在彭駟介旁旁二矛重英河上乎翺翔
臨河名清者甚多河清臨清清河清池清陽酈氏以
清陽亭即故清人城引此詩清人在彭當是此地徵
調者分而在彭在消在軸毛氏以為河上地高克邑
左氏衛侯宫喜盟于彭水之上衛鄭相近彭或是此
二章
清人在消駟介麃麃二矛重喬河上乎逍遥
三章
清人在軸駟介陶陶左旋右抽中軍作好
左旋旋鞚多用左手右抽抽矢多用右手此章為中
軍則前二章為前後軍也
聞音曰彭普郎切英於良切陶徒報切好呼報切
孫氏抽土刀切本掐借用作抽掐亦抽也審爾
則好旁紐作蒿為正但軸字未詳所以不能如
前二章也
總聞曰當是軍士有戰心而或抑之不能有所逞左氏
魯閔二年所引序皆祖之而增辭甚衍細考春秋所書
鄭弃其師十二月狄入衛是月鄭有弃師之告此必衛
告急于其鄰高克實任此行而文公不欲故陷高克于
難存之地也尋詩軍容士氣可見高克之心亦可見三
軍之意序所謂好利不顧君杜氏從之似或未然故書
鄭者非高克弃師實鄭弃師也據傳宋桓逆衛遺民于
河立戴公以廬于漕齊桓使公子帥甲乘以戍漕雖未
必衛告鄭或是宋齊告鄭鄭文不同此舉故宋齊獨為
之也
羔裘
一章
羔裘如濡洵直且侯彼其之子舍命不渝
此衣羔裘者信矢直而且中侯也其武而有力也言
彼朝服而從事武技彼衣是服者處危而不變主正
而不傾與服相稱而不如此也
二章
羔裘豹飾孔武有力彼其之子邦之司直
羔裘而飾以皮其狀可見
三章
羔裘晏兮三英粲兮彼其之子邦之彦兮
晏晚也三心星也詩以三為心星形象數也英心星
之光華言衣羔裘自早而至晚心星有光豪意未止
彼衣是服者但見其美而不如此之麤縦也
聞音曰侯洪故切彦魚肝切
聞用曰羔裘加緇衣則為諸侯之朝服單羔裘則
為卿大夫之朝服狐裘加黃衣則為諸侯之祭
服單狐裘則為卿大夫之祭服麑裘加素衣則
為諸侯之喪服單麑裘則為卿大夫之喪服此
羔裘卿大夫之朝服也
總聞曰羔裘與羔羊其服相肖而治亂賢否之氣象不
同
遵大路
一章
遵大路兮摻執子之袪兮無我惡兮不寁故也
執袪留之切執手留之愈切其人決去旣已堅苦挽
必不樂留者亦不敢取必但願其不速姑小駐以叙
久要也
二章
遵大路兮摻執子之手兮無我魗兮不寁好也
聞音曰袪起據切惡烏路切魗齒九切好許厚切
魗今不樂者猶作此狀
總聞曰當是同志相善有不安而他之者以故以好攬
之大路非以他譴而避必以正理者也故顯行而無畏
憚
女曰雞鳴
一章
女曰雞鳴士曰昧旦子興視夜明星有爛
當是君子與朋友有約夫婦相警以曉恐失期也大
率此詩婦人為主辭故子興視夜以下皆婦人之辭
士女問答相應起辭也亦婦人之辭也
將翺將翔弋鳬與鴈
所適必遵河或度河故以弋鳬鴈為辭此鴈或是春
自南歸北或是秋自北趣南鴈隨隂陽不以中國為
居比及秋則已寒今夜興星爛似是春時可以早出
也
二章
弋言加之與子宜之宜言飲酒與子偕老琴瑟在御莫
不静好
弋而得鳬鴈又增加之以多為貴也言賓客饜飫之
餘則我與子宜飲酒作樂言所得不獨宜及友亦當
宜及我同享之也所以貴于加之恐不足也
三章
知子之來之雜佩以贈之知子之順之雜佩以問之知
子之好之雜佩以報之
婦人警君子行期知其良友不可誤約所以一章連
三知言知之審也若知非良必不導君子以曉出相
同行為樂事也所知備為問遺者勸君子畢行樂約俱
來言我已有待子無所慮也
聞音曰加居之切老魯吼切來鄰知切好許厚切
順叶問好叶報惟來贈不叶贈當作貽生轉不
然則以之為韻詩多如此
聞用曰古以玉為佩雜佩者不必以玉他物但有
鳴聲者皆可為佩
總聞曰當是君子喜結客婦人又好客惟恐君子不得
良友也亦欲其來以觀其人杜氏送王砯詩自陳剪髻
鬟鬻市充杯酒上云天下亂宜與英俊厚回竊窺數公
經綸亦俱有此殆類王珪之妻也
有女同車
一章
有女同車顔如舜華
舜木槿也盛夏已吐花當是此時國人見而喜之辭
也
將翺將翔佩玉瓊琚彼美孟姜泃美且都
二章
有女同行顔如舜英將翺將翔佩玉將將彼美孟姜德
音不忘
聞音曰華方無切行戶郎切英於良切將七羊切
總聞曰所見親迎之禮彼美之貌似是與婦成禮而非
憚耦辭昏者左氏鄭忽辭齊昏之事甚詳此專拾其說
不惟尋詩不見而亦與左氏不合當是因姜姓為齊女
遂以鄭忽附之識者更詳
山有扶蘇
一章
山有扶蘇隰有荷華
扶蘇野蘇也荷華菡萏也扶如言扶疎謂密
不見子都乃見狂且
此婦人適夫家經歷山隰所見當是媒妁姑以美相
欺相見乃不如所言怨怒之辭也
二章
山有喬松隰有游龍不見子充乃見狡童
龍葒草也游如言游放謂散龍當為蘢省文古鼎彛
多從省國為或鉦為正銖為朱祥為羊有極省者哉
為十帝為(闕)
聞音曰華方無切且子餘切
總聞曰此媒妁之過也今多或如此
蘀兮
一章
蘀兮蘀兮
落葉當是秋時
風其吹女叔兮伯兮倡予和女
蘀已槁風又加其勢可見親族當力相扶持尊者為
倡而卑者相和庶幾能免此當是尊者無情卑者有
意雖有所禱亦有所責之辭
二章
蘀兮蘀兮風其漂女叔兮伯兮倡予要女
聞音曰和戶圭切老子高下之相傾長短之相形
聲音之相和前後之相隨和叶吹類此漂匹遙
切要於遙切
總聞曰或國與家未可知當是有乘微弱而謀傾奪者
有識有情動念而力不能獨辦故有求于為倡者也
狡童
一章
彼狡童兮
狡童即山有扶蘇所見者也
不與我言兮維子之故使我不能餐兮
與正已者相疎必與比已者相昵此忠于彼者所以
不遑食不能息也
二章
彼狡童兮不與我食兮維子之故使我不能息兮
聞音曰餐七宣切
總聞曰鄭忽言行蓋亦近賢不可以成敗論人所謂狡
童當有他人當之非謂忽也
褰裳
一章
子惠思我褰裳涉溱
溱出浮石嶺青衣山洧出潁川陽城山褰裳而涉不
待具舟以渡其情必有甚急者尋詩可見
子不我思豈無他人狂童之狂也且
當是鄭人不安狂童欲脱身遠害而外境有相知者
以情屬之相知又似不領其情故其辭若甚急而有
切責之意也
二章
子惠思我褰裳涉洧子不我思豈無他士狂童之狂也
且
總聞曰三詩皆及狂狡之童正文不得其的而他文未
可盡信不知在位之君惟復在位之臣不知在家之長
惟復在家之鄰有一皆當相遠而利害最迫禍福所係
莫若在位之君臣也鄭自昭公之後子亹子儀連弑而
子儀號曰鄭子當是初立少年故有子稱及在位十四
年而戕于傳瑕亦不改子號與童頗應其臣如高伯祭
仲傅瑕之徒皆專強但未見童狀其他皆無見也
丰
一章
子之丰兮俟我乎巷兮
丰親迎者之貌當是壻無可議而主昏者忽有所嫌
悔予不送兮
當是時已至男來迎而主昏者卒有異謀不克成禮
後有悔者也
二章
子之昌兮俟我乎堂兮悔予不將兮
三章
衣錦褧衣裳錦褧裳叔兮伯兮駕予與行
四章
裳錦褧裳衣錦褧衣叔兮伯兮駕予與歸
當是主昏以不克成禮而悔他推叔伯以遣送之蓋
已慚也
聞音曰丰芳用切巷胡黃切行戶郎切
聞用曰褧檾也枲屬也言以枲為錦當是士庶之
家也
總聞曰與蘀兮皆及叔伯二詩必出一家此叔伯者當
是宗黨所推衆情所附故事有難處者率以歸之
東門之墠
一章
東門之墠茹藘在阪其室則邇其人甚遠
當是女家男家相鄰室甚近而人甚遙蓋男家頗難
之而女家欲成之也
二章
東門之栗有踐家室豈不爾思子不我即
踐不必言淺欲其履此地也尋詩其人甚遠女未就
男子不我即男未就女若奔則不期而遽合何有此
辭
聞音曰墠上演切
總聞曰尋詩不見奔狀奔當作去聲猶言急投也冒危
犯難觸刑越禮皆有所不顧情所逼也雖遠且不憚奚
況不遠此詩從容悁悒與奔不同蓋謀昏而未諧也女
采茜以染采栗以食之際不無所感固非正念然以為
奔則過也
風雨
一章
風雨凄凄雞鳴喈喈
此詩言風雨之狀當是秋時
旣見君子云何不夷
二章
風雨蕭蕭雞鳴膠膠旣見君子云何不瘳
三章
風雨如晦雞鳴不已旣見君子云何不喜
聞音曰喈居奚切瘳憐蕭切晦呼罪切
總聞曰婦于夫多稱君子當是秋時將旦而聞雞此婦
人之情所難處者也方有所思而遽見故有興悦愈疾
之辭
子衿
一章
青青子衿悠悠我心縱我不往子寧不嗣音
此已在位而故人在野者也青衿野服當是相思而
有欲見之意望其來而不肯至者也
二章
青青子佩悠悠我思縦我不往子寧不來
三章
挑兮達兮在城闕兮一日不見如三月兮
此從事在都多務不得適野以此寄謝然其不安之
情可見
聞音曰佩蒲放切來陵之切達陀悦切
聞訓曰挑達不安貌
總聞曰故人在位而不往見蓋賢者也故人在野而有
所慚亦賢者也曹氏青青子衿悠悠我心但為君故沉
吟至今正引此詩無爽
揚之水
一章
揚之水不流束楚終鮮兄弟維予與女無信人之言人
實廷女
此與周揚之水其辭多同當是同居此水之旁故平
常諷道之語多習傳也
二章
揚之水不流束薪終鮮兄弟維予二人無信人之言人
實不信
當是兄弟止二人無他昆為人所間而不恊者此蓋
兄辭
聞音曰女忍與切信斯人切
總聞曰束楚束薪亦與周揚之水同意吾家之薪烝非
水所流而與之惟兄弟輸筋力然後可致也何可信人
言以替家事乎度其家甚窶所仰甚寡故其辭尤哀也
出其東門
一章
出其東門有女如雲雖則如雲匪我思存縞衣綦巾聊
樂我員
二章
出其闉闍有女如荼雖則如荼匪我思且縞衣茹藘聊
可與娛
雖遊女如雲之盛如荼之密皆非所思知其有所主
也惟縞衣而綦巾縞衣而茹藘者可與通歡縞衣婦
喪夫者也綦蒼艾色茹藘絳色以色包首出遊不肯
全縞男見此動念知其無所主者也
聞音曰闍東徒切且叢租切存也
總聞曰此婦人不純喪服且居喪而出遊男子之無似
者所動心也出其東門東門之墠者言東門蓋其國都
凑集冶樂之地茜草必此方所多有故亦連及之
野有蔓草
一章
野有蔓草零露漙兮
當是深夜之時男女偶相遇者也
有美一人清揚婉兮邂逅相遇適我願兮
二章
野有蔓草零露瀼瀼有美一人婉如清揚邂逅相遇與
子偕臧
雖有情合亦欲以禮成也蓋有慚心欲蓋外議也
聞音曰漙土兖切願五遠切
聞字曰漙或作□不必後用作團亦得所謂庭前
有白露暗滿菊花團團包裹也言露多也此漙
亦是此意
聞訓曰如音訓皆作而古字多用此春秋星隕而
雨毛氏君子偕老清視清明也揚廣揚而額角
豐滿也此清揚眉目之間皆毛氏訓而微異今
從前說
總聞曰大率始無恥而終有慚聖人多憐之凡存諸詩
皆非斥絶者也
溱洧
一章
溱與洧方渙渙兮士與女方秉蕳兮女曰觀乎士曰旣
且且往觀乎洧之外洵訏且樂惟士與女伊其相謔贈
之以芍藥
女情有所迫男心有所憚故再督而始從
二章
溱與洧瀏其清矣士與女殷其盈矣女曰觀乎士曰旣
且且往觀乎洧之外洵訏且樂惟士與女伊其將謔贈
之以芍藥
舊說椒滋陽者也故女贈男以椒芍藥滋血者也故
男贈女以芍藥雖不害為過用意然揆以人情未必
如此相遇相謔之際正世俗所謂奔路者也安得更
有所擇
聞音曰渙乎元切蕳居賢切且叢租切
聞跡曰溱通作潧水經潧水即溱也許氏酈氏皆
引此詩溱與洧者也左氏龍鬭鄭時門之水洧
淵時門鄭南門也今洧水自鄭城西北入而東
南流逕鄭南城之南門蓋洧占鄭都城内外為
多故此言洧亦多洧之内則城内而洧之外則
城外也
總聞曰士始以辭拒女卒以情從女士過輕于女過蓋
自女先發端而又督成也鄭氏以為仲春韓氏以為上
已則季春也鄭俗于此招魂續魂秉蘭草祓除不祥皆
附合此詩氣象頗似晚春聚會遊觀之時但不知上已
何考
詩總聞卷四
