詩總聞卷十七
宋王質撰
生民
一章
厥初生民時維姜嫄
大率推本所從來多曰生民如綿民之初生此二句
總起辭自此以下始列辭
生民如何克禋克祀以弗無子履帝武敏歆攸介攸止
載震載夙載生載育時維后稷
此總言后稷所以生也祀禖之時履帝之跡敏歆皆
動意也若有相感者也
二章
誕彌厥月先生如達不坼不副無菑無害以赫厥靈上帝
不寧不康禋祀居然生子
彌月受胎盈月也先生長子也所謂無子方有子也有
孕在胎則母肌膚多裂疾病多生今姜嫄無之然不安
者以有感而無實居然有子懼為人所疑也
三章
誕寘之隘巷牛羊腓字之誕寘之平林會伐平林誕寘之
寒冰鳥覆翼之鳥乃去矣后稷呱矣
惟其不安所以不敢育也
四章
實覃實訏厥聲載路誕實匍匐克岐克嶷以就口食
既長大則有知識自就人求食言猶不肯育也
蓺之荏菽荏菽旆旆禾役穟穟麻麥幪幪瓜瓞唪唪
自能就食即能蓺種言天性也
五章
誕后稷之穑有相之道茀厥豐草種之黃茂實方實苞實
種實褎實發實秀實堅實好實穎實栗即有邰家室
人疑其不習而自能故知天相也今比就食初能之時又加
進也其母始即其地成其家姜嫄有邰氏之女也當是
后稷婚母黨邰城在漦縣&KR1073;氏引此詩以為后稷之封邑
六章
誕降嘉種維秬維秠維穈維芑恒之秬秠是穫是畆恒之
穈芑是任是負以歸肇祀
方任農事供國祀帝舜命播榖之時也見書
七章
誕我祀如何或舂或揄或簸或蹂釋之叟叟烝之浮浮載
謀載惟取蕭祭脂取羝以軷載燔載烈以興嗣歲
自后稷未播榖之前民多阻飢祀亦不舉至此始以所登之
禾治為祀神之禮今歲如此來歲復然永為不易之法也
八章
卬盛于豆于豆于登其香始升上帝居歆胡臭亶時
帝所歆歆其臭也何其臭之信得時言以時種斂故其
臭多芳也總以黍稷結郊社
后稷肇祀庶無罪悔(止)以迄于今
自后稷肇祀天下之人無罪無悔至於今皆安蓋無
飢則自嚮善也皆由后稷肇之此詩兩稱肇祀言前
此未有也
聞音曰嫄魚倫切祀養里切子奬里切夙相即切
育越逼切達徒對切害暇憩切林自與切林叶
上下四句中之字各與末之字相叶但讀句至
中之字少止單舉隘巷平林寒冰則之字自顯
去起居切訏虚慮切匐蒲北切嶷魚極切幪莫
孔切唪布孔切道徒厚切草子苟切茂莫口切
苞補掫切好許候切秠孚鄙切畆滿罪切負簿
猥切祀養里切揄夷周切蹂而由切叟所留切
軷蒲昧切烈力制切時上紙切以今單結
聞事曰婦人初誕子最難俗謂之頭首既先生而
又易亦表異也如讀作而古字多用此不必作
形似之如羊子之達
聞字曰腓肥也音肥言字之而肥也覆擁也音阜
言以翼而擁也腓字覆翼倒用亦下語之法此
詩兩節最大一后稷初生一國祀初肇兩節皆
作如何起辭問之其下布辭甚多問而發之則
從容條暢此亦下語之法
聞用曰肇祀郊祭也而言郊祭甚略言社祭頗詳
自浮浮已上郊祭也自載謀以下社祭也言載
謀載惟者郊祭已畢
行葦
一章
敦彼行葦牛羊勿踐履方苞方體維葉泥泥戚戚兄弟
莫遠具爾或肆之筵或授之几
二章
肆筵設席授几有緝御或獻或酢洗爵奠斝醓醢以薦
或燔或炙嘉殽脾臄或歌或咢
三章
敦弓既堅四鍭既鈞舍矢既均序賓以賢敦弓既句既
挾四鍭四鍭如樹序賓以不侮
四章
曾孫維主酒醴維醹酌以大斗以祈黃耉黃耉台背以
引以翼壽考維祺以介景福
既醉
一章
既醉以酒既飽以德君子萬年介爾景福
此人臣之辭君子斥王者也古人醇質未拘萬年之
文然歸君上為多
二章
既醉以酒爾殽既將君子萬年介爾昭明
三章
昭明有融高朗令終令終有俶公尸嘉告
公而為尸者也此畢祀飲福也兩章皆言既者盡其
禮竟其事令終亦然故知是畢祀之時
四章
其告維何籩豆静嘉朋友攸攝攝以威儀
此以下皆嘉告之辭一攝朋友先賓也二錫孝子次
嫡嗣也三錫祚胤又次庶嗣也四及臣僕又次羣臣
也五釐女士併及外孫子也又次外族也
五章
威儀孔時君子有孝子孝子不匱永錫爾類
六章
其類維何室家之壼君子萬年永錫祚胤
七章
其胤維何天被爾禄君子萬年景命有僕
八章
其僕維何釐爾女士釐爾女士從以孫子
釐臣以女者下嫁也
聞音曰福筆力切明謨郎切俶尺叔切告姑沃切
嘉居何切儀牛何切時上紙切子奬禮切壼苦
俊切士鉏里切
總聞曰以酒為重以食為輕人之常情又文勢如此則
語健而意長若以德為食韻既叶字亦整然古人措詞
常若有更易參次葛覃薄汙我私薄澣我衣私不可以
配衣采菽赤芾在股邪幅在下下不可以配股都人士
帶則有餘髮則有旟餘不可以配旟鳬鷖爾酒既湑爾
殽伊脯脯不足以配湑詩多如此亦非有意而然蓋承
襲習慣所致也
鳬鷖
一章
鳬鷖在涇公尸来燕來寧
此必出都城至涇水游觀之間燕飲之際所見者也
古禮凡飲必祭先凡祭必有尸涇水出开頭入渭安
定有臨涇及涇陽縣下章稱沙水旁曰沙稱渚水中
小洲曰渚稱潨水外之高者曰潨稱亹山絶水曰亹
皆謂涇也大率此詩以涇為主
爾酒既清爾殽既馨公尸燕飲福禄來成
二章
鳬鷖在沙公尸来燕来宜爾酒既多爾殽既嘉公尸燕
飲福禄来為
三章
鳬鷖在渚公尸来燕来處爾酒既湑爾殽伊脯公尸燕
飲福禄来下
四章
鳬鷖在潨公尸来燕来宗既燕于宗福禄攸降公尸燕
飲福禄来崇
公尸之中又其最尊者也待最尊之尸異于以次之
尸故稍别其辭不與前後相埓
五章
鳬鷖在亹公尸来止熏熏旨酒欣欣燔炙芬芬公尸燕
飲無有後艱
所受之福禄皆今之福禄也願自是以後勿艱于錫
福言常如今也
聞音曰沙桑何切莎與娑並以沙得音宜牛何切
嘉居何切為吾禾切下後五切降乎功切亹眉
貧切艱居銀切
聞跡曰亹讀如浩亹之亹水流峡岸若門也浩亹
水出西塞至允吾入湟水至上邽入涇水
總聞曰有尸必有祝凡此稱酒殽及福禄者皆嘏辭也
假樂
一章
假樂君子顯顯令德宜民宜人(止)受禄于天保右命之
自天申之
唐諱皆改民為人民人衆之通稱不必分安民官人
也
二章
干禄百福子孫千億穆穆皇皇(止)宜君宜王不愆不忘
率由舊章
先美後勸也君君國王王天下皆當守先世舊法也
三章
威儀抑抑德音秩秩無怨無惡率由羣匹受福無疆四
方之綱
先勸後美也
四章
之綱之紀燕及朋友百辟卿士媚于天子不解于位民
之攸塈
全美也君燕其臣臣媚其君固足為樂君勤于君之
位臣勤於臣之位然後民安于民之所然後為樂也
聞音曰天鐵因切命彌并切福筆力切友羽軌切
聞訓曰今以媚為諂昔以媚為悦為愛鄭氏愛也
許氏說也詩兩稱媚于天子其他媚兹一人媚
于庶人上下皆通為美稱也
聞句曰前兩章各三句一叶後兩章四句一叶兩
句一叶吳氏以為或不用韻蓋每二句為一讀
所以不叶也故談詩不可拘定律
總聞曰此詩皆媚上之辭反覆尋之非苟為媚者也
公劉
一章
篤公劉
公劉自邰遷豳而終能變舊漸至成邦者非厚何以
致之此以下皆厚之迹也
匪居匪康迺埸迺疆迺積迺倉迺裹餱糧于槖于囊思
輯用光
行不敢居居不敢康居有積行有齎此所以相與輯而
不散且有光也總言行居之大槩也
弓矢斯張干戈戚揚爰方啟行
此整衆遷豳也
二章
篤公劉于胥斯原既庶既繁既順迺宣而無永嘆陟則
在巘復降在原
此詩于京斯依于豳斯館例而推之胥恐是地名姑
臧有揟次孟氏音子如反疑此胥也
何以舟之維玉及瑤鞞琫容刀
雖君民雜行而上下有辨者衣服有異也此亦示衆
不慢不媟之道也
三章
篤公劉逝彼百泉瞻彼溥原迺陟南岡乃覯于京京師
之野于時處處于時廬旅于時言言于時語語
此相都也京地名在上郡杜陽漆垣之間所謂京室
者也百泉恐即百澗
四章
篤公劉于京斯依蹌蹌濟濟俾筵俾几既登乃依乃造
其曹執豕于牢酌之用麭食之飲之君之宗之
此言定居為樂也依地名在酒泉
五章
篤公劉既溥既長既景迺岡相其隂陽觀其流泉其軍
三單度其隰原徹田為糧度其夕陽豳居允荒
此相地料民出軍也周制五人為伍五伍為兩計二十
五人四兩為卒五卒為旅計五百人五旅為師五師
為軍計一萬二千五百人今計豳民以定卒伍至於
三軍而始單則合豳之境盡豳之人共得三萬七千
五百人凡起徒役毋過家一人則是三萬七千五百
家也其餘為羡不知其幾也
六章
篤公劉于豳斯館涉渭為亂取厲取鍜止基迺理爰衆
爰有夾其皇澗溯其過澗止旅迺密芮鞫之即
此賦工取具也皇澗過澗皆是澗名旅密芮鞫皆地
名旅以字為地名鞫以名為地名與密芮俱在隂密
芮城之間至今鐵器皆精唐邠州貢剪刀火筯之屬
厲鍜之餘俗也
聞音曰行戶郎切繁汾乾切歎他涓切巘魚軒切
舟之遙切京居良切野上與切依於豈切單多
涓切有羽軌切
聞跡曰毛氏皇澗過澗皆澗名傍渭澗名甚多有
神澗有百澗有長澗有夾澗夾澗恐是夾其皇
澗酈氏渭水東而右合南山五溪水夾澗流注
之恐是此澗有歴澗恐是遡其過澗合渭有長
蛇水出數歴山山下有歴澗歴者過也恐是此
澗又中牢水東會左陽水世謂之(闕)水西北出
河桃谷世謂之返眼泉此地水勢逆上遡逆也
恐是此澗莫得其的
聞用曰舟古篆此丕形蓋在腰之象也父舟觚周
虞敦皆然
聞事曰相其隂陽南北也度其夕陽東西也此以
日景所測者也周制以土圭之法測土深正日
景以求地中日南則景短多暑日北則景長多
寒日東則景夕多風日西則景朝多隂是時已
有此制也
總聞曰觀七月人情如此則此時雖勞民所樂從事也
泂酌
一章
泂酌彼行潦挹彼注兹可以餴饎豈弟君子民之父母
言務為省儉不為繁侈也君子如此可以為民父母
君子恐斥公劉尋詩似是草創之時遠外之地而又
在公劉之後氣象相肖也
二章
泂酌彼行潦挹彼注兹可以濯罍豈弟君子民之攸歸
三章
泂酌彼行潦挹彼注兹可以濯溉豈弟君子民之攸塈
聞音曰母滿罪切溉居氣切
聞事曰序以為召康公戒成王凡三詩公劉則成
王蒞政美公劉之厚於民而獻是詩卷阿則求
賢用吉士猶之可也此則言皇天親有德饗有
道尋詩蓋無見蓋見詩之所述者小故廣而言
之者大以附合其為大雅也如既醉不見太平
而言太平鳬鷖不見守成而言守成皆有意於
附合今亦猶之可也而此則不可以不略辨或
者如何為德如何為道德如何親道如何饗道
德析為兩位親饗别為兩岐蓋自先時與後世
開拘儒曲士之門不知為序者何人其遺害未
易可言也
總聞曰毛氏鄭氏泂皆遠也集韻戶茗切中有迥有泂
同音各訓迥遠也泂滄也畎迥切中泂寒也胡瑩切中
有迥無泂况永切中泂亦滄也醯經涓熒欽熒三切中
一泂滄也一大泂地名一曰水貌一大泂地名泂一字
單起尤佳當是左氏泂酌一字不成文故加酌字盖引
四詩皆雙名一詩難單名也細考用水貌為長水貌即
滄也寒也
卷阿
一章
有卷者阿飄風自南豈弟君子来游来歌以矢其音
卷阿君子隠地也南風君子出時也卷阿之中南風
之際草木茂盛風氣清美而隠居之君子来陳其所
言也既游且歌喜之辭也
二章
伴奐爾游矣優游爾休矣豈弟君子俾爾彌爾性似先
公酋矣
三章
爾土宇昄章亦孔之厚矣豈弟君子俾爾彌爾性百神
爾主矣
四章
爾受命長矣茀禄爾康矣豈弟君子俾爾彌爾性純嘏
爾常矣
人君之願欲莫大于心神安且舒惟君子能使之滿
其意繼世而長先公之遺民有功于君一也又莫大
于土宇廣且明惟君子能使之滿其意在上而主合
國之羣神有功于君二也又莫大于夀命之永且安
惟君子能使之滿其意無時而不受上天之福有功
於君三也君子何負於君而不使之在位乃使之在
野今幸其肯来不可失也
五章
有馮有翼有孝有德以引以翼豈弟君子四方為則
君子又可為天下之則也
六章
顒顒卭卭如圭如璋令聞令望豈弟君子四方為綱
君子又可為天下之綱也
七章
鳳凰于飛翽翽其羽亦集爰止(止)藹藹王多吉士維君
子使媚于天子
君子又能使多士皆愛上也
八章
鳳凰于飛翽翽其羽亦傅于天(止)藹藹王多吉人維君
子命媚于庶人
君子又能使多士皆愛民也
九章
鳳凰鳴矣于彼高岡梧桐生矣于彼朝陽菶菶萋萋雝
雝喈喈
鳳凰謂吉士也梧桐茂則鳳凰来君子進則多士集
當是卷阿之君子士望所歸民情所附能表率者也
十章
君子之車既庶且多君子之馬既閑且馳矢詩不多維
以遂歌
今則君子之車不患不庶且多君子之馬不患不閑
且馳有一于此不欲多為之辭但憑歌導意而已謂
必當誠信相與久長不替也
聞音曰南尼心切厚狠口切主當口切卬五剛切
望無方切士鉏里切使爽士切天鐵因切命彌
并切喈居奚切馳居何切
總聞曰孟子所謂太公居東海之濱聞文王作興曰盍
歸乎来伯夷居北海之濱聞文王作興曰盍歸乎来此
来游来歌者雖未必二老而人品相似氣象相似要當
如二老者也尋詩他未可以當政使可當而出處進退
之節不與游歌相倫太公固及見成王之朝而伯夷来
歸之後卒以叩馬而終采薇如孟子之言後世之所取
信則此詩當歸文王或述文王之事于成王之時以相
諷勸容或有之所謂矢詩不多維以遂歌者也識者更
詳
民勞
一章
民亦勞止汔可小康惠此中國以綏四方
五章皆以民亦勞止為首辭以惠此中國為次辭以
無縱詭隨為又次辭以式遏寇虐為又次辭疲中國
之民事外夷之域皆由詭隨者有以導上意故暴虐
者有以害下民也
無縱詭隨以謹無良式遏寇虐憯不畏明柔遠能邇以
定我王
二章
民亦勞止汔可小休惠此中國以為民逑無縱詭隨以
謹惽怓式遏寇虐無俾民憂無棄爾勞以為王休
當是此詩民亦勞王亦勞詭隨者亦勞故曰以定我
王以為王休又曰無棄爾勞大率此徒本欲邀功生
事而為固位擅權之謀其君亦欲好大喜功而為夸
古眩今之計至於有害而無利有虧而無成則君臣
皆獘國家兩亡如晉末帝薛文遇是也
三章
民亦勞止汔可小息惠此京師以綏四國無縱詭隨以
謹㒺極式遏寇虐無俾作慝敬慎威儀以近有德
敬持已好近賢則王定王休可立致也
四章
民亦勞止汔可小愒惠此中國俾民憂泄無縱詭隨以
謹醜厲式遏寇虐無俾正敗戎雖小子而式弘大
戎雖小子言少年也而所圖甚大所謂智小而謀大
力少而任重鮮不及者也責之辭也
五章
民亦勞止汔可小安惠此中國國無有殘無縱詭隨以
謹繾綣式遏寇虐無俾正反王欲玉女是用大諫
王貴女之器故用女之謀至其敗事則雖欲貴女而
不得言必至於誅戮勸之辭也我是以諫止王汝無
以我害汝而讒我也亦防小人為後患也
聞音曰明謨郎切怓尼猶切國越逼切泄以世切
大特計切易以光大也與際叶中未大也與歲
叶未見大也與未叶光大也與外叶太玄亦然
吳氏以安為於連切殘為財先切如今音自可
叶諫九輦切荀氏左氏皆作簡古簡讀如蹇
總聞曰此小子即板之小子也是用大諫兩詩皆言之
民亦勞止亦下民卒癉之意惠此中國亦曾莫惠我師
之意以謹繾綣亦無為夸毗之意而式弘大亦憲憲泄
泄謔謔蹻蹻之意無俾正敗無俾正反亦勿以為笑之
意大率相同甚多恐是其作同出一人所指亦為一人
但此詩辭簡而肅板辭周而和也
板
一章
上帝板板
大率詩人之人情人事多託天為辭板板猶鬱結而
不舒人情如此可見其病也
下民卒癉出話不然為猶不遠
此必見民之病口為美言而身為淺謀者也
靡聖管管不實于亶猶之未遠是用大諫
非王如此自恣也以不誠為誠所以發女之淺謀我
不忍坐視而諫止也
二章
天之方難無然憲憲天之方蹶無然泄泄辭之輯矣民
之洽矣辭之懌矣民之莫矣
天乎人以為勢方危而汝情悦人以為勢方動而汝
情舒汝纔發善言即可安疲民也曉之辭也
三章
我雖異事及爾同僚我即爾謀聽我囂囂
此必所任之事不同而所聮之位則近我就女為謀
欲使女免禍而女反出多談言設辭相沮也責之辭
也
我言維服勿以為笑先民有言詢于芻蕘
我所言人莫不服而女獨發笑政使我不足採亦芻
蕘之流先民豈肯棄也言發笑見輕也亦責之辭也
四章
天之方虐無然謔謔老夫灌灌小子蹻蹻
天乎王方任女而虐民汝不可以為喜也我以老年
故欵以告女而汝以少年反躍以驕我也亦責之辭
也
匪我言耄爾用憂謔多將熇熇不可救藥
非我年耄而言錯亂也女以憂為喜多則將熾盛雖
我亦無由救藥言今尚可亦責之辭也
五章
天之方懠無為夸毗威儀卒迷善人載尸
天乎王方任女而反怒善言女不可更以柔相順也
他日終至于迷則善人皆如尸而不復言及今未甚
善人尚肯略言也亦責之辭也
民之方殿屎則莫我敢葵喪亂蔑資曾莫惠我師
民如此受苦誰敢揆度其所以然者言不敢與此事
也所以蔑資而莫肯惠衆者皆不敢與此而無與共
謀者也亦責之辭也
六章
天之牖民如壎如篪如璋如圭如取如㩗
天乎王之導民非難于如壎篪如圭璋取㩗則立至
言上欲定民患不舉意舉意即見效矣勸之辭也
㩗無曰益牖民孔易民之多辟無自立辟
汝不可以㩗壎篪圭璋為徒重我手也欲牖民必變
心王攜壎篪則可以誘民和攜圭璋則可以誘民莊
必至于甚變也民既多邪而女自為邪以邪濟邪此
心不易此患未艾汝何不以此告王亦勸之辭也
七章
价人維藩大師維垣大邦維屏大宗維翰懷德維寧宗
子維城
女勿謂有藩垣屏翰懷我德而不敢動又有同宗以
為固何患乎民言雖虐民而無害不自悛也亦勸之
辭也
無俾城壞無獨斯畏
汝所恃如此不可使之壞苟壞則不獨女有所畏避
也言同類皆蹈其患也亦勸之辭也
八章
敬天之怒無敢戲豫敬天之渝無敢馳驅
天乎王怒可畏女勿玩而勿恤王變可驚女勿恣而
不顧君恩不可恃少移則不保亦勸之辭也
昊天曰明及爾出王昊天曰旦及爾游衍
天乎王但未明苟明則與女所出所往者盡知之王
但未旦苟旦則與爾所游所肆者亦盡知之也無所
憚也亦勸之辭也末章以害勸及同類蓋同惡相濟
其人雖欲回而其類未必肯回故無獨斯畏之辭及
爾出王及爾游衍之辭皆善措意者也
聞音曰難泥㳂切憲虚言切輯徂合切懌弋灼切
囂五刀切笑思邀切屎許伊切易夷益切辟匹
亦切翰胡干切懷胡罪切明謨郎切旦得絹切
衍怡戰切
聞事曰毛氏上帝稱王鄭氏天亦斥王也詩人措
辭不如此稱帝稱天皆呼之辭而發語陳事也
聖乃斥王也
總聞曰此老而練與少而儇者之辭也終始曲折勸之
無怒心無峻語至王則仍有美辭以聖言以明言以旦
言斯人其愛君憂國者也
詩總聞卷十七
