詩總聞詩類
提要
(臣)等謹案詩總聞二十卷宋王質撰質字景
文興國人博通經史善屬文紹興三十年進
士官至樞密院編修出通判荆南府改吉州
皆不行此書取詩三百篇每章說其大義復
有聞音聞訓聞章聞句聞字聞物聞用聞跡
聞事聞人之别又問為總聞而聞南聞風聞
雅聞頌冠於四始之首自漢以來說詩者多
依小序蘇轍詩傳始去取相半其廢序言詩
則鄭樵唱而質和之也質自謂覃精研思幾
三十年始成是書吳興陳日強跋而鋟之富
川稱其以意逆志自成一家雖間涉穿鑿亦
可謂苦心立言者矣日強跋又曰其刪除小
序實與文公朱先生合今考其書雖廢序說
詩與朱子同而其為說則各異跋作於淳祐
癸夘朱子之學方盛故日強假之以重質耳
究非確論也乾隆四十三年閏六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
詩總聞原序
宋雪山王先生詩說二十卷其家櫝藏且五十年未有
發揮之者臨川貳車國正韓公攝守是邦慨念前莗著
述不可湮沒迺從其孫宗旦求此書鋟梓以廣其傳命
工經始而日強分符來此公餘因取讀之其刪除詩序
實與文公朱先生合至於以意逆志自成一家眞能寤
寐詩人之意於千載之上斯可謂之窮經矣趣使鑱刻
凡三閱月而後竣事使斯文顯行於世後學之幸也淳
祐癸卯季冬上澣吳興陳日強書於富川郡齋
詩總聞原例
聞音者凡音韻是古音無有不叶特稱謂之殊呼吸之
别傳寫舛訛連析差跌與夫古人取叶之法不同轉
紐之法亦異雖古律不可以此而推然吟咏諷誦亦
有所助蓋倏見古人之心期語法有不期而會者作
聞音一
聞訓者凡字義是古訓多不同隨語生意亦有不當為
此訓而為此訓有當為此訓而不為此訓有本無異
義強出多端故語意多暗失作聞訓二
聞章者凡分段是古為章後為解或以韻轉或以語轉
或以事轉或以勢轉當是音調抑揚低昂不同故文
辭相依隨而為節奏大率以意細推自見若拘於繁
簡短長則其意不附章而生作聞章三
聞句者凡句讀是古句有以肅為整有以亂為整或其
意一斷一續之間一上附一下連之際迥令人開拓
以至嘬嚅咨嗟從此得入作聞句四
聞字者凡字畫是古字固多通用亦於偏傍繁省之間
清濁輕重之際矯揉櫽括不勞更張自生義味但不
可率情變文以附合已意若繩削得宜古今略無差
别不見外手他迹作聞字五
聞物者凡鳥獸草木是古物無異今物但稱謂差殊今
詩所見不出書傳所載但博搜詳味或冇三見共同
一出即可從不然亦必兩合其合仍須有理可以中
情不可徒求合也切不用求竒喜新宛轉推測其衆
所共識已所經見者不與作聞物六
聞用者凡器物是古今尤無定展轉差殊今一鄉一里
其所用制度稱謂有各不同制度雖同而稱謂不同
者稱謂雖同而制度不同者而況方俗隔絶年代深
邈但首尾前後以意細推自出縱不即出久當自省
作聞用七
聞跡者凡在處是山川土壤州縣鄉落皆不可輕認亦
必左右前後參伍錯綜以相推測或可得其眞亦有
不似所在而實所在亦冇實所在而不似所在先繹
本文徐及他載作聞跡八
聞事者凡事實是古事安可容易推尋但先平心精意
熟玩本文深繹本意然後即其文意之罅探其事實
之跡雖無可考而亦可旁見隔推有相霑帶自然顯
見作聞事九
聞人者凡姓號是古人可顯考者固不在論其隠昧遺
落亦就本文本意及旁人左右前後推量雖不得其
眞亦可窺見其生死悲愉善惡老少雖不得其全亦
可附見其風俗美惡時節寒暄與其人互相發明亦
得彷彿作聞人十
