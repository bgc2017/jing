詩總聞卷十五
宋王質撰
魚藻
一章
魚在在藻有頒其首
當是朝廷以魚侑酒以豈為樂而勸王者之飲喜功
成治定也說文豈還師振旅之樂從心從豈者非
王在在鎬豈樂飲酒
二章
魚在在藻有莘其尾王在在鎬飲酒樂豈
三章
魚在在藻依于其蒲王在在鎬有那其居
此飲酒畢奏樂也願安所處言人情愛君上如今言
甚勞少歇也
聞音曰此詩上下句皆對叶
總聞曰治亂之世辭意氣象自可見無疑似可推演得
以委曲扳援者皆盛時之詩強生辭以為亂世則恐錯
亂情實非考古之正法也
采菽
一章
采菽采菽筐之筥之
當是諸侯來朝人君致禮都人登山臨水觀之後世
郭子儀李晟之流來京師都人以為盛事或見歌詩
恐殆亦類此
君子來朝何錫予之雖無予之路車乘馬又何予之玄
衮及黼
路車乘馬玄衮及黼可謂大賜而尚言無予者自以
為薄也謙之辭也下章旂鸞驂駟赤芾邪幅皆次第
錫賚者也故初言予之後言申之
二章
觱沸檻泉言采其芹君子來朝言觀其旂其旂淠淠鸞
聲嘒嘒載驂載駟君子所届
三章
赤芾在股邪幅在下彼交匪紓天子所予樂只君子天
子命之樂只君子福禄申之
四章
維柞之枝其葉蓬蓬樂只君子殿天子之邦樂只君子
萬福攸同平平左右亦是率從
言君臣和順也安平在王之側有令則率從恭之辭
也
五章
汎汎楊舟紼纚維之樂只君子天子葵之樂只君子福
禄膍之優哉游哉亦是戾矣
亦言君臣和順也優游處王之側有召則至亦恭之
辭也
聞音曰予弋渚切馬滿補切泉才勻切旂渠斤切
届居氣切下後五切命彌并切邦卜工切哉將
黎切矣作平音
總聞曰采菽者登山采菽為食而觀者也采芹者臨水
采芹為食而觀者也枝者既飽依樹而立而觀者也楊
舟或汎或維追逐而觀者也故詩稱言觀此為盡終日
之觀則備終日之饌今人出遊出觀梢從容長遠者多然
角弓
一章
騂騂角弓翩其反矣
弓向外則弦上而矢發反則無用俗謂之反張病有
此狀者難療
兄弟昏姻無胥遠矣
二章
爾之遠矣民胥然矣爾之教矣民胥傚矣
三章
此令兄弟綽綽有裕不令兄弟交相為瘉
令兄弟雖相遠能安處不令則交為相害言怨心生
也
四章
民之無良相怨一方受爵不譲至于已斯亡
言情不通也爵相爭而不相遜至其末則情皆亡言
情從譲起從爭喪
五章
老馬反為駒不顧其後如食宜饇如酌孔取
以老馬為駒已亦將有老時也食量所饇而酌量所
取則不傷不量飢飽而食不忖多寡而酌亦不顧其
後也言有後患也當是親戚之間有小人以年而先
于衆者又當是親戚之間有君子以惡而遠其人者
又不譲以美官使處下位故小人懷忿鷙肆忍毒尋
詩皆勸君子慮後患者也
六章
毋教猱升木如塗塗附君子有徽猷小人與屬
猱升木不待教塗附塗不待附言兄弟之情自然非
由人力也君子小人雖異然同氣相連亦自其性也
此必有兄弟之中小人以異趣害君子詩人言此天
性不以君子小人而别也
七章
雨雪瀌瀌見睍曰消莫肯下遺式居婁驕
言小人之惡亦易回稍下心與之則翻然既不肯降
意小人又自處多驕無怪小人之欲快其志也言君
子亦不善待小人咎之辭也
八章
雨雪浮浮見睍曰流如蠻如髦我是用憂
小人蠻也蠻人心多悍君子髦也髦士心多正恐不
勝小人是可憂也故再三勸君子少屈以下小人愛
之辭也
聞音曰反芬邅切遠於圓切瘉羊汝切譲如陽切
後下五切屬殊遇切髦莫侯切
總聞曰詩人固消小人而長君子亦屈君子而下小人
而况骨肉之間雖稍下之何足為屈也以五剛决一柔
亦必徤而說决而和故君子懲小人亦必有道也
菀柳
一章
有菀者柳不尚息焉
柳菀當是夏時今歲又過半而為惡尚未息凡人以
一時為一變時再變而惡如故處心寬者靜以待後
也
上帝甚蹈無自暱焉俾予靖之後予極焉
以天自驚也無也俾也後也皆使之辭也蹈動也天
意甚相動勿自親但守靜徐觀所至也言俟其惡稍
息
二章
有菀者柳不尚愒焉上帝甚蹈無自瘵焉俾予靖之後
予邁焉
三章
有鳥高飛亦傅于天彼人之心于何其臻曷予靖之居
以凶矜
言不若高飛而避害也彼人斥在上也其心何所不
至哉可守靜而待其居我凶危之地也决之辭也
聞音曰瘵子例切邁力制切天鐵因切
總聞曰此當危疑自寬解以待者也世固有用此道而
安亦有用此道而危言可待者善人而偶誤用心不待
者惡人而稔熟為惡也故末章有斷制之辭
都人士
一章
彼都人士狐裘黃黃
當是都人之賢士君子賢女相為夫婦而去都都人
思之者也此似餞送之辭
其容不改出言有章行歸于周萬民所望
當是其士既賢而其女又淑先章全言士者本其夫
也後章夫婦併言
二章
彼都人士臺笠緇撮彼君子女綢直如髮我不見兮我
心不說
三章
彼都人士充耳琇實彼君子女謂之尹吉我不見兮我
心苑結
尹氏吉氏婚姻之著姓舊說亦有此理二姓同出尹
吉甫一以官為氏一以字為氏不必改作姞
四章
彼都人士垂帶而厲彼君子女卷髮如蠆我不見兮言
從之邁
五章
匪伊垂之帶則有餘匪伊卷之髮則有旟我不見兮云
何盱矣
言士則指其衣服言女則指其髮旟不欲斥言故舉
其在身之物以思其人也
聞音曰望無方切撮租悦切髮方月切說欲雪切
結激質切厲落蓋切盱叶旟不用矣若用矣旁
紐作平聲恊兮
總聞曰此必在東都而歸西周者也雖在東必以西為
宗故言周道周京皆指故都為宗周三家無初章止三
章唯毛氏有之大要在行歸于周一句豈可闕也行平
音
采綠
一章
終朝采綠不盈一匊予髮曲局薄言歸沐
二章
終朝采藍不盈一襜五日為期六日不詹
三章
之子于狩言韔其弓之子于釣言綸之繩
四章
其釣維何維魴及鱮維魴及鱮薄言觀者
黍苗
一章
芃芃黍苗隂雨膏之悠悠南行召伯勞之
二章
我任我輦我車我牛我行既集蓋云歸哉
三章
我徒我御我師我旅我行既集蓋云歸處
四章
肅肅謝功召伯營之烈烈征師召伯成之
五章
原隰既平泉流既清召伯有成王心則寧
隰桑
一章
隰桑有阿其葉有難既見君子其樂如何
二章
隰桑有阿其葉有沃既見君子云何不樂
三章
隰桑有阿其葉有幽既見君子德音孔膠
既見非已見也想像既見之後所說之情當如此也
四章
心乎愛矣遐不謂矣中心藏之何日忘之
心甚愛斯賢而以遠不能告語為恨徒深藏而不忘
也此必有欲言不得者也
聞音曰難乃多切沃鬱縛切幽於交切愛許既切
總聞曰君子所居有隰有桑是在野也思在野而不得
見則必在位而不能往者也其詳見白華
白華
一章
白華菅兮白茅束兮之子之遠俾我獨兮
有花曰菅無花曰茅其色皆白大率此詩所引山野
氣象為多草木之類則菅茅稻田桑薪之類鳥獸則
鶖鶴鴛鴦天則雲露地則滮池扁石家則行竈漁梁
皆山廬野宅所見所有者也
二章
英英白雲露彼菅茅天步艱難之子不猶
天步如此艱難而不得與此人同謀也古以星土辨
九州之地封域皆有分星略見丹元子步天歌天步
謂此
三章
滮池北流浸彼稻田嘯歌傷懷念彼碩人
四章
樵彼桑薪卬烘于煁維彼碩人實勞我心
五章
鼓鐘于宫聲聞于外念子懆懆視我邁邁
此所謀之大槩也必是人君袵席之間有所隠慝今
則外彰念子不可見則愁不申視我無與同則意不
悦其事迫而其情急也
六章
有鶖在梁有鶴在林維彼碩人實勞我心
七章
鴛鴦在梁戢其左翼之子無良二三其德
自此人之外無良朋以相助所與處音皆二三之人
豈可共謀也
八章
有扁斯石履之畢兮之子之遠俾我疷兮
扁小石也此人當在巖谷之下故曰畢也初則傷次
則勞次則病思之極也
聞音曰茅莫侯切田地因切煁市林切邁力制切
疷祈支切
聞用曰煁烓也今行竈
聞跡曰滮池與鄗池合在咸陽鄭氏酆鎬之間水
北流而不指其的
總聞曰此與隰桑之意同亦必與隰桑之人同隰桑之
事尚淺故其辭未至于甚白華之事已深故其辭不勝
其切此必事干宗社人民而非尋常者也隰桑之君子
即此之碩人此之碩人即此之之子當時在朝既有賢
者在野亦有賢者惜不能相會以為謀而徒勞思悵望
此在朝者必有志而寡助在野者必有才而不用者也
緜蠻
一章
緜蠻黃鳥止于丘阿
當是重臣出行而下士冗役告勞者也
道之云遠我勞如何飲之食之教之誨之命彼後車謂
之載之
聞其告勞而旋其憫心亦必賢者當是營謝之流也
二章
緜蠻黃鳥止于丘隅豈敢憚行畏不能趨飲之食之教
之誨之命彼後車謂之載之
三章
緜蠻黃鳥止于丘側豈敢憚行畏不能極飲之食之教
之誨之命彼後車謂之載之
黃鳥當是春時春多雨丘多泥此適遠所宜告勞也
聞音曰食疾二切載子麗切側莊力切
總聞曰飲食憐其飢載憐其勞而又教誨者言分有貴
賤任有勞佚使以理遣也此不止營謝之流恐即召伯
黍苗隂雨正是此時所以重使人意及此也識者更詳
瓠葉
一章
幡幡瓠葉采之亨之
當是在野君子相見為禮者食瓠當是夏時
君子有酒酌言嘗之
二章
有兔斯首炮之燔之君子有酒酌言獻之
初章言瓠葉為葅耳大要以兔侑酒也故三章連及
之北人膳羞多喜用禽獸而凡品以兔為貴射獵亦
以得兔為勝
三章
有兔斯首燔之炙之君子有酒酌言酢之
四章
有兔斯首燔之炮之君子有酒酌言醻之
兔以首言猶今言一頭兩頭也西人凡物皆以頭言
于人亦以頭數
閒音曰亨鋪郎切獻虚言切炙陟略切炮蒲侯切
總聞曰此時當有遁隠在野者數詩皆有此意隰桑所
愛之君子白華所念之碩人與此瓠葉亨瓠燔兔之君
子恐皆此人得非隰桑白華欲見而不得者至是或假
事以相見或將命以相見皆不可得而知疑其前詩有
不勝思慕之情此詩有不任欣喜之状此必有志投而
意契者識者更詳
漸漸之石
一章
漸漸之石維其高矣
西北少山東南多山大率山水皆起西而赴東南至
海而止西北不甚習見故以為勞也
山川悠遠維其勞矣武人東征不皇朝矣
不皇猶不遑也古字通用不暇朝而見王不暇出而
歸家其餘皆不暇他務將帥迫遽如此則事勢危急
可知尋詩前二章初行之時後一章久役之時也毛
氏鄭氏以皇為王語勢不順
二章
漸漸之石維其卒矣山川悠遠曷其没矣武人東征不
皇出矣
三章
有豕白蹢烝涉波矣月離于畢俾滂沱矣武人東征不
皇他矣
豕江豚也此物出則雨兆月近畢則雨近箕則風故
謂之畢雨箕風言西北之人不諳東南見豚出于江
月近于畢則懷憂也江豚惟自岐出者大江有之不
入他流所謂江烟漠漠江雨來天意為霖不干汝毛氏
將久雨則豕進涉水波鄭氏豕唐突難禁制尤躁疾者
離其牧處涉入水波今人豢豕極多未見如此者也
聞音曰没莫筆切
聞字曰集韻漸嶃嶄皆同不必作嶃
聞物曰江䐁大略猪首魚尾有兩足微白全身
皆肉不堪食可取膏湖湘間人多用之
總聞曰東南夷見于詩者淮夷荆舒得人則有喜江山
之心不得人則有懼山川之意亦各係其人也觀此詩
及東山江漢諸詩可見尋詩其人非不難冒盡瘁亦時
節不嘉人情少舒觸境皆非美氣象爾
苕之華
一章
苕之華芸其黃矣心之憂矣維其傷矣
二章
苕之華其葉青青知我如此不如無生
三章
牂羊墳首三星在罶人可以食鮮可以飽
牂羊牝羊也墳當作□字轉恐亦通用牡羊也牝羊
而牡首豈有此理三星在天而在罶亦豈有是理言
雌雄變易上下顛倒此時但得食已為過求飽則難
也言世路不嘉也
聞音曰飽補掫切
總聞曰見苕華而感世態漸就凋不復勞也大要在牂
羊三星二句此其所以無生意也此必愬人之詩故曰
知我如此
何草不黃
一章
何草不黃何日不行何人不將經營四方
二章
何草不玄何人不矜哀我征夫獨為匪民
言不以民待下也
三章
匪兕匪虎率彼曠野哀我征夫朝夕不暇
我非虎非兕而常在野哀之辭也
四章
有艽者狐率彼幽草有棧之車行彼周道
狐在野人在里各其所也狐在草而我挽車常在道
狐之不如甚哀之辭也
聞音曰行戸郎切玄胡均切野上與切暇後五切
總聞曰草自黃而玄與苕自花黃而葉青同為時節之
變苕花漸謝春夏時也草色漸槁秋冬時也當是所歷
之時不同苕之花何草不黃之詩一引羊罶起興一引
兕虎狐起興又皆以山卉山蕪為辭當是在野者也或
士與民未可審知爾
詩總聞卷十五
