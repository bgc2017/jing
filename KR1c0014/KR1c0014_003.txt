詩總聞卷三
宋王質撰
鄘風
柏舟
一章
汎彼柏舟在彼中河
柏舟在中河欲濟河也當是送女歸人之舟母欲女
歸人而女願事母不欲去家其母不以為然故極道
其眞心以死自誓以天為辭母猶天也何不諒人而
以人為欺天烏有是理也
髧彼兩髦實維我儀之死矢靡他母也天只不諒人只
兩髦未合髻也此我終身之象也誠非常情其母未
信者以常情度其女也所以愬之于天也
二章
汎彼柏舟在彼河側髧彼兩髦實維我特之死矢靡慝
母也天只不諒人只
聞音曰儀牛何切孔氏古韻不甚要切引此詩汎
彼柏舟在彼中河髧彼兩髦實維我儀是未考
易鼎耳革失其義也覆公餗信如何也鄭氏儀
作義二字古皆音俄他湯何切天鐡因切側莊
力切天今他年切詩二十三無叶他年白虎通
論天身也天鎮也禮統天神也陳也珍也漢儒
之學多聲取義此五義皆與鐡因相近與他年
無干也
總聞曰世固有賦女身而無婦心者此所謂維我特不
與類同也此等必入山林謝世故凡古今所立之常制
皆不可以拘也女終身不嫁如男終身不娶此其立志
不凡也
牆有茨
一章
牆有茨不可埽也
茨蒺藜也可以杜隔踰越此必有内外交亂而難言
者所以勿埽勿襄勿束言交亂之人其意欲除之正
中其計也
中冓之言不可道也所可道也言之醜也
二章
牆有茨不可襄也中冓之言不可詳也所可詳也言之
長也
三章
牆有茨不可束也中冓之言不可讀也所可讀也言之
辱也
聞音曰埽蘇后切道徒厚切
總聞曰冓數名十秭為冓蓋其事不可勝數故難盡言
也左氏昭伯之事尋詩皆無見但惠公叙卑而年少宣
姜母行昭伯兄行雖宣淫誰敢阻者似不必以牆為道
也
君子偕老
一章
君子偕老副筓六珈委委佗佗如山如河象服是宜子
之不淑云如之何
二章
玼兮玼兮其之翟也鬒髮如雲不屑髢也玉之瑱也象
之揥也揚且之晢也胡然而天也胡然而帝也
三章
瑳兮瑳兮其之展也蒙彼縐絺是紲袢也子之清揚揚
且之顔也展如之人兮邦之媛也
聞音曰珈居何切他待何切宜牛何切翟其禮切
髢徒帝切揥敕帝切晢征例切展諸延切袢汾
乾切顔魚堅切媛于權切
聞字曰展展衣也次言展如之人言展衣乃似此
人也下語如蓮花似六郎
總聞曰此詩雖句讀不倫頗似有軼或誤大率一章先
言服次言德不能象服二章三章先言服次言容能象
服初言不淑太峻也次言胡然何為如天如帝言其尊
奚由如此頗婉也次言展如不以已能象服為美乃以
服能象已為美過婉也詩人措辭多如此所以為忠厚
也
桑中
一章
爰采唐矣沬之鄉矣
桑中在五句而以為首題以所期之地為主桑中在
常山沬在朝歌上宫未見或是宫室之名
云誰之思美孟姜矣期我乎桑中要我乎上宫送我乎
淇之上矣
二章
爰采麥矣沬之北矣云誰之思美孟弋矣期我乎桑中
要我乎上宫送我乎淇之上矣
三章
爰采葑矣沬之東矣云誰之思美孟庸矣期我乎桑中
要我乎上宫送我乎淇之上矣
聞音曰中諸良切易林采唐沬鄉要我桑中正用
此詩宋氏古詩不以字害句故音韻清簡隨時
改易并在束薪入張音直取順意而已若爾何
所不可不考顔氏中有章音又關中呼舅為鍾
鍾者章之轉也紏繆漢注皆云釋名兄忪曰兄
章舅忪曰舅章中張固自相叶何謂順意也宫
居王切上辰羊切麥訖力切
聞人曰申叔跪謂巫臣曰夫子有三軍之懼而又
有桑中之喜宜將竊妻以逃也謂適鄭欲納夏
姬而適他國故盡室行也舊說因而有相竊妻
妾之辭蓋巫臣盡室以行必不令楚知故曰竊
也今詩縱是淫奔非妻即妾非妾即妻亦無妻
妾相竊之理蓋巫臣之行有其妻則夏姬當為
妾也作序似在左氏之後其說皆附合左氏為
之而不省其不倫也
總聞曰姜氏弋氏庸氏皆當時著姓當是國君微行以
采茹為辭約諸女之中意者期諸某所要之某所雖為
勢力所逼而親黨為榮故送者無他辭
鶉之奔奔
一章
鶉之奔奔鵲之疆疆
鶉今鵪鶉鵲今鵶鵲方春求接之時當是國君以此
人而尊諸嬪御之上故有不平之辭
人之無良我以為兄
二章
鵲之疆疆鶉之奔奔人之無良我以為君
兄長也君主也無良而我以長以主事之不堪之辭
聞音曰疆居良切兄虛王切
總聞曰此是女御之憤辭恐是桑中所然者申叔跪所
謂屈巫有三軍之懼而又有桑中之喜謂與夏姬謀合
也斯人主内政宜人情之不服也
定之方中
一章
定之方中作于楚宫揆之以日作于楚室樹之榛栗椅
桐梓漆爰伐琴瑟
定營室也方中為小雪候正農隙之時古人舉事常
儲後利不責近效此六木雖良而難長蘇氏所謂栽
種成隂十年後倉皇求買萬金無六木不獨中琴瑟
但以琴瑟為先
二章
升彼虛矣以望楚矣望楚與堂景山與京降觀于桑卜
云其吉終焉允臧
徙居在楚丘故皆以楚為辭
三章
靈雨旣零命彼倌人星言夙駕說于桑田
植桑貴土潤地蘇上卜者卜雨也此靈雨者應允臧
也所以適田觀植桑地
匪直也人秉心塞淵騋牝三千
舊說秉心塞淵然後能騋牝三千又引思無邪然後
能斯馬斯徂尋詩文勢自可見言衛文匪直如此之
人也秉心如此治國如此人初以衛文覆亡之餘不
無相輕之心至是始知非凡也他說引禮能盡其性
則能盡人之性盡人之性則能盡物之性理則甚深
而無與于此詩也
聞音曰虛丘呂切京居良切田地因切淵一均切
千倉新反
聞跡曰堂京桑虚景山皆地名桑堂父在常山景
山在澶州京在河南虛杜氏在宋未詳其都楚
丘在澶州衛南縣
聞物曰其木凡七種于桑為詳蓋切于諸木
聞事曰左氏元年革車三十乘季年乃三百乘杜
氏季年在僖二十五年以文公滅邢之歲為十
倍之時不必如此元年孟次年仲又次年季
總聞曰魯閔二年十二月衛亾戴公立廬漕一年而亡
僖元年冬文公立二年春城楚丘冬遷楚丘正營室方
中之時經畫營建雖迫遽如此然觀星揆日考卜亦不
鹵莽滅裂有才有志者自不同也
蝃蝀
一章
蝃蝀在東莫之敢指
蝃蝀今馬影多在東為西日所射乃成當是送女之
時所見今人猶言不可指指則手生腫也
女子有行遠父母兄弟
二章
朝隮于西崇朝其雨女子有行遠兄弟父母
朝寅卯間也雲升崇朝己午間也雨降從旦至食時
為崇朝晚晴則虹見正五六月時雨𤾉不必拘此偶
此日所見也
三章
乃如之人也懷昏姻也大無信也不知命也
此人思昏太急而不知春之己過時之不可違男家
無信失約故踰期女家不知命雖踰期必欲成禮可
見古制己亡也
聞音曰弟待禮切母滿補切
總聞曰男女之判合皆係命以命責之理之正也舊說
不得尊者之命或又舉詩凡七及命皆謂尊者所使不
必如此大率詩發于衆情出于衆辭難拘以定律也
相鼠
一章
相鼠有皮人而無儀
鼠穴䖝之總名也一種見人則交其前足而拱謂之
禮鼠亦謂之拱鼠相或為拱字變韓氏所謂禮鼠拱
而立者也
人而無儀不死何為
二章
相鼠有齒人而無止人而無止不死何俟
三章
相鼠有體人而無禮人而無禮胡不遄死
聞音曰為于媯切開元凡經文皆作譌說文譌以
為得聲今為皆省文孔氏以譌作訛而楚辭為
叶波羅則音訛亦是兩讀皆可若此儀當牛何
切
總聞曰當是在上而遇下無狀故有不樂生之心非詛
其人速死也惡之欲其死聖人以惑處之豈肯存以為
訓也
干旄
一章
孑孑干旄在浚之郊素絲紕之良馬四之彼姝者子何
以畀之
當是國君出野親迎其禮如此受迎者他時將何贊
助以為報也
二章
孑孑干旟在浚之都素絲組之良馬五之彼姝者子何
以予之
三章
孑孑干旌在浚之城素絲祝之良馬六之彼姝者子何
以告之
聞音曰紕符至切予弋渚切告姑沃切
聞跡曰浚當是浚儀衛文初徙在楚丘或親迎至
浚儀未可知後魏并衛始自安邑徙浚儀當是
在衛已為重地
總聞曰氣象似是文公也文公大布之衣大帛之冠史
稱身自勞與下同苦不應事此人情旣翕物態自更國
力事體如騋牝三千尚可集其他餘事也
載馳
一章
載馳載驅歸唁衛侯驅馬悠悠言至于漕大夫跋涉我
心則憂
二章
既不我嘉不能旋反視爾不臧我思不遠旣不我嘉不
能旋濟視爾不臧我思不悶
此當是旣行至漕為人所阻不能進復濟漕而返也
不能旋濟不能旋返言猶徘徊未即歸也視爾不臧
言許人之意不善也我思不遠言我所懷不能及遠
至近而止也我思不悶言我所懷不能施庇言親戚
暴露也
三章
陟彼阿丘言采其蝱女子善懷亦各有行
蝱有數種有木蝱有飛蝱木蝱治目痛盲傷淚出飛
蝱治胸腹咽喉結塞皆憂苦之疾采此欲療之也
許人尤之衆穉且狂
穉也狂也許人尤之辭也以夫人為穉不練事狂不
識事言狄衛勢如此豈可歸也
四章
我行其野芃芃其麥控于大邦誰因誰極
此行當是暮春去衛亡數月控于大邦當是已知宋
齊相救助但不知何所由何所至欲審其本末終始
稍寬心也
五章
大夫君子無我有尤百爾所思不如我所之
前後稱大夫皆從行者也未達而旋歸爾思思在許
懷安也我所之在衛懷義也所以咎許人之尤者也
聞音曰驅袪尤切漕徂侯切反(闕)切
行戶郎切麥訖力切尤于其切易凡四一叶疑
一叶之兩叶災災將黎切亦同叶此不無叶袪
尤之屬
聞物曰蝱不必作莔去古旣遠苟就文可通何必
更易必不得已當委曲周遮今從蝱不用徐氏
之說毛氏不改字直以為貝母若莔烏得為貝
母也
總聞曰齊所以救衛所以立文公以齊子之故也宋所
以救衛所以立戴公亦以齊子之故也許夫人旣與齊
子戴公文公宋夫人皆為宣姜所出嫁宋者如此嫁許
者獨不能如此所以懷憂慊也許夫人之意自度力不
能以如宋必恥于不及宋女兄弟必有相爭相嫉之釁
則宋許之不睦由茲以起此許人所以尤其歸唁而勒
其旋返也為許謀者必盧事深畏患切之人細推可見
也
衛風
淇奥
一章
瞻彼淇奥綠竹猗猗
淇竹北方多稱之漢武帝斬淇園之竹塞決河寇恂
伐竹淇川治矢百餘萬毛氏以奥為隈鄭氏亦不以
為津源張氏以奥為水所謂流入于淇者酈氏即泉
源之水是也
有匪君子如切如瑳如琢如磨瑟兮僴兮赫兮咺兮
子貢曰貧而無諂富而無驕何如孔子曰可也未若
貧而樂富而好禮子貢曰切瑳琢磨其斯之謂與孔
子曰始可與言詩也告諸往而知來者蘇氏瑳者切
之至也磨者琢之詳也貧而無謟富而無驕所謂可
也貧而樂富而好禮則賢于彼二言矣自是以上見
可而不止則必有所至此說良是瑟僴光采之小也
赫咺光采之大也此亦加功而有進也
有匪君子終不可諼兮
言淇水奥綠竹之下有人如此一物不足以盡又再
三假物稱之前後稱如凡十而獨竹不言如者以竹
為主竹即人也
二章
瞻彼淇奥綠竹青青有匪君子充耳琇瑩會弁如星瑟
兮僴兮赫兮咺兮有匪君子終不可諼兮
三章
瞻彼淇奥綠竹如簀有匪君子如金如錫如圭如璧寬
兮綽兮猗重較兮善戲謔兮不為虐兮
毛氏綠王芻今菉蓐草也竹篇筑今菉竹也鄭氏今
淇川無復有竹惟王芻篇草不異毛興鄭氏不從班
氏范氏之竹而從毛氏鄭氏之王芻篇草亦見其狹
也政使其人似王芻篇草何言為美也
聞音曰猗烏何切諼況遠切瑩于平切簀則歷切
較古岳切
總聞曰度其人清修慈裕使人愈久而愈不忘也切磋
琢磨言其鞸琫容刀之屬以玉為飾者也充耳會弁言
首服也重較言車乘也周旋讃詠言其甚可愛也
考槃
一章
考槃在澗碩人之寬獨寐寤言永矢弗諼
碩人即後碩人皆婦人也受尊者所鄙棄攜承槃而
在幽壤有自傷之意不敢冇不平之辭寬從莧細角
山羊性緩亦作寬音三章皆舉物寬與獸為伍也薖
與草為儔也軸與車相守同處也言婦人棄置幽獨
之狀也陳氏所謂魂踰佚而不返形枯槁而獨居又
謂忽寢寐而夢想惕寐覺而無見者也連篇皆稱碩
人不應如此大異一為賢者一為夫人也
二章
考槃在阿碩人之薖獨寐寤歌永矢弗過
三章
考槃在陸碩人之軸獨寐寤宿永矢弗告
婦人雖有望情亦有厚意當是國君嬪御相嫉相問
至此弗諼不忘其舊好也弗過不以為深愆也弗告
不以告君而害爾也矢指天為誓亦慮妬者見疑或
聞者弗信也鄭氏旣以為窮處之賢人則以為永永
不過君之朝永不告君以善太忍于君臣之間尚安
得為賢者也今以為婦人旣處以賢亦從于厚雖未
必如此亦不戾聖人忠厚之本意也
聞音曰澗居賢切寬區權切諼況元切過古禾切
告姑沃切
聞用曰考槃器也周有夀槃類此
總聞曰當是國君之賢女與鄰邦為配耦者道不同志
不合故遭棄也其詳見下詩
碩人
一章
碩人其頎衣錦褧衣齊侯之子衛侯之妻東宫之妹邢
侯之姨譚公維私
毛氏以私為姊妹之夫上文妻之姊妹曰姨則次及
姊妹之夫亦順
二章
手如柔荑膚如凝脂領如蝤蠐齒如瓠犀螓首蛾眉巧
笑倩兮美目盼兮
子夏舉此詩多素以為絢兮一句恐是他詩亦有巧
笑美目兩句而繼以素以為絢今不存也孔子子夏
問答與此不類強合此詩恐涉牽強也
三章
碩人敖敖說于農郊四牡有驕朱幩鑣鑣翟茀以朝大
夫夙退無使君勞
暮春親蠶之時既事而朝君又勉其臣蚤退恐君有
勞此愛君之情也當是其君厭政事溺燕私欲以此
稍中其欲少求自安也
四章
河水洋洋北流活活施罛濊濊鱣鮪發發葭菼揭揭庶
姜孽孽庶士有朅
詠河之水河之物而思歸齊不安于衛也庶姜庶士
齊人來迎者也當是盛夏之時當時不見歸齊恐是
所望如此
聞音曰活古闊切盼匹見切濊呼活切發補末切
聞字曰詩語作盼毛氏許氏陸氏作盼又有作眄
恐作從目從分是言分目也古字參差極多傍
意稍通即可從
聞跡曰北流河也書河自西而南自南而東自東
而北自北為逆河入海孔氏海渤海也自漢而
後始轉北流為東流蘇氏有北流赴海復禹舊
跡之勢元祐間以此為喜殆勢順也
總聞曰碩人寬大之氣象可見前永矢者皆是及嬪御
之辭誓不見娟相忌誓不以見害為過且誓不以隂私
為言而此詩又于君之情如此然其心終欲善歸而脱
祻也古者婦人失愛于國君者則有本邦可歸後世居
尊而弛情者幸則再見不幸則終殞如長門陳后所謂
願賜問而自進得尚君之玉音也
氓
一章
氓之蚩蚩
此非氓乃士也下章多言士言氓者斥之辭也以蚩
蚩之語可見
抱布貿絲匪來貿絲來即我謀送子涉淇至于頓丘匪
我愆期子無良媒將子無怒秋以為期
皆婦人歷數之辭也此言初謀合之時當是其夫即
欲合其妻以無媒為辭恐以竊合獲罪雖非時猶有
所憚是時仲春之制恐已漸廢
二章
乘彼垝垣以望復關不見復關泣涕漣漣旣見復關載
笑載言爾卜爾筮體無咎言以爾車來以我賄遷
此言及期來歸之時泣涕憂其夫失約也笑言喜其
夫如期也恐是其夫規其妻之財故誘成此事車來
賄遷可見
三章
桑之未落其葉沃若于嗟鳩兮無食桑甚于嗟女兮無
與士耽士之耽兮猶可說也女之耽兮不可說也
此言初謀合之時旁觀亦有不可之意其辭婉委周
悉當是有識有慮者也
四章
桑之落矣其黃而隕自我徂爾三歲食貧淇水湯湯漸
車帷裳女也不爽士貳其行士也罔極二三其德
此言既歸不相諧之事桑沃當是其謀以夏時桑隕
當是其歸以秋時無食至三年言窶甚涉水至漸帷
言勞甚我雖受苦如此初無爽意爾之貳心將何時
而已自二至三言有增也
五章
三歲為婦靡室勞矣夙興夜寐靡有朝矣言旣遂矣至
于暴矣兄弟不知咥其笑矣静言思之躬自悼矣
此言施勞報苦之事靡室勞者言無有室家似我勞
也靡有朝者言不待朝而起幹家也三年言甚久也
女漸遂意則以暴見加所以自傷取笑于人也
六章
及爾偕老老使我怨淇則有岸隰則有畔總角之宴言
笑宴宴信誓旦旦不思其反反是不思亦已焉哉
此言自締髮初立誓今墜言之事淇隰成昏之所當
是夫家在淇隰之間猶有望其反思不爾則永已欲
訣未訣之辭也
聞音曰謀謨杯切丘禧竒切關圭玄切葚知林切
耽持林切隕于盆切爽師莊切行戶郎切反孚
絢切哉將黎切
聞訓曰蚩蚩毛氏敦厚也許氏䖝也丁氏癡也下
文行迹似非敦厚亦非癡愚所為當從䖝山中
人亦謂蝱為蚩
聞跡曰頓丘在淇水南淇隰皆在懷縣西南垝垣
復關亦當是地名
聞事曰抱布謂抱衾也所貿止絲非布也絲布不
同時鄭氏季春始蠶孟夏賣絲良是
總聞曰此婦人之合雖非正然猶求媒雖犯禮然猶記
善言恐其咥笑者即向之于嗟者也失行之婦人如此
可愍而不可絶況其終有悔辭此聖人所以存之大率
聖人所存多近厚者也
竹竿
一章
籊籊竹竿以釣于淇豈不爾思遠莫致之
今人寓物適意泛舟垂綸亦其常情前人多見于吟
詠之間古詩釣竿何珊珊魚尾何簁簁籊籊珊珊皆
釣竿聲也
二章
泉源在左淇水在右女子有行遠父母兄弟
三章
淇水在右泉源在左巧笑之瑳佩玉之儺
去舟泉源左淇右回舟泉源右淇左巧笑佩玉皆思
父母兄弟也
四章
淇水滺滺檜楫松舟駕言出遊以寫我憂
不必車言駕舟亦得言駕今猶謂之駕船
聞音曰右羽軌切母滿罪切瑳亡可切儺乃可切
聞用曰衛地必多松柏之屬檜亦松栢類也屈氏
祖之美要眇兮宜脩沛吾乘兮桂舟又蓀橈兮
蘭旌桂櫂兮蘭枻不惟古者水陸之産皆茂于
後世而舟楫止濟不通非若後世萬斛千夫也
故能以芳木為之自屈氏以下皆寓虚辭為美
談非實然也
總聞曰此去家歸人猶在衛故不離淇水也舉目不見
舉足難至雖近亦以為遠所謂寸步千里前人亦常見
吟咏之間
芄蘭
一章
芄蘭之支
芄蘭言童子之狀如蘭薄弱也
童子佩觿雖則佩觿能不我知
觿角錐文事也童子未可鐵恐有所傷故角亦從金
長則金錐所以畫簡也今雖有文具而無所知言幼
騃
容兮遂兮垂帶悸兮
容當以遂為美今悸是幼而不能為容也
二章
芄蘭之葉童子佩韘雖則佩韘能不我甲容兮遂兮垂
帶悸兮
韘指沓今包指武事也雖有武具而不能柳下楊氏
驅蒸民而入甲
聞物曰芄蘭蘿摩也東人呼為白環北人又為雀
瓢藤生籬落間俗傳去家千里莫食蘿摩枸杞
此是
總聞曰此貴家飾童子而不知其不可勝也
河廣
一章
誰謂河廣一葦杭之誰謂宋遠跂予望之
以葦為栰今河上猶用此
二章
誰謂河廣曾不容刀誰謂宋遠曾不崇期
聞音曰望武方切
聞字曰杭航也刀舠也古字或從簡後字漸增正
總聞曰此宋人而僑衛地者也欲歸必有嫌而不可歸
伯兮
一章
伯兮朅兮邦之桀兮伯也執殳為王前驅
當是衛人從王伐鄭在魯桓五年以詩為王前驅可
見
二章
自伯之東首如飛蓬豈無膏沐誰適為容
三章
其雨其雨杲杲出口願言思伯甘心首疾
雨固阻行未至宜也旣晴尚復未至所以憂疑
四章
焉得諼草言樹之背願言思伯使我心痗
聞訓曰言辭也
聞跡曰鄭在衛東故曰之東
聞人曰伯君子字也執殳旅賁之流當是衛王者
在役兵之中稍近故夫有字妻有膏沭又曰邦
桀所謂虎賁也
總聞曰蓬至秋則根脱遇風則亂飛萱草盛夏則吐花
深夏則凋伐鄭之役在秋故皆舉秋物寄意背樹而立
嘆美草之已萎不可復榮恐君子萬一不幸也當是已
知王敗績潘氏彼詩人之攸嘆從願言而心痗榮華燁
其始茂良人忽以捐背蓋得本意忘憂草萱堂之類皆
因舊說而生
有狐
一章
有狐綏綏在彼淇梁
狐短狐也野狐多穴古樹深塚今與水相附知非野
狐
心之憂矣之子無裳
渡水防此者以物蔽影今無衣裳此物可施毒也
二章
有狐綏綏在彼淇厲心之憂矣之子無帶
三章
有狐綏綏在彼淇側心之憂矣之子無服
聞音曰帶丁計切服蒲北切
聞訓曰綏綏安行貌
聞物曰或謂南方有此北方無之詩謂為蜮春秋
謂有蜮皆此物也俗傳四月上弩六月下弩秋
而有之異也然則不獨南有此
總聞曰之子婦人也至無裳無帶無服民窮可見
木瓜
一章
投我以木瓜報之以瓊琚匪報也永以為好也
二章
投我以木桃報之以瓊瑤匪報也永以為好也
三章
投我以木李報之以瓊玖匪報也永以為好也
聞音曰瓜攻乎切報博冒切玖舉里切
總聞曰瓜桃李雖易得而皆可食之物瓊琚瑤玖雖甚
珍而止可玩之具我所得皆實用所報皆虚美以此推
之不足以報也古謂黃金珠玉饑不可食寒不可衣
詩總聞卷三
