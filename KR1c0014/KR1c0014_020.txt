詩總聞卷二十
宋王質撰
魯頌
駉
一章
駉駉牡馬在坰之野薄言駉者有驈有皇有驪有黃以
車彭彭思無疆思馬斯臧
二章
駉駉牡馬在坰之野薄言駉者有騅有駓有騂有騏以
車伾伾思無期思馬斯才
三章
駉駉牡馬在坰之野薄言駉者有驒有駱有駵有雒以
車繹繹思無斁思馬斯作
四章
駉駉牡馬在坰之野薄言駉者有駰有騢有驔有魚以
車祛祛思無邪思馬斯徂
思皆辭也一言以蔽之曰思無邪孔子自發此辭非
引此語也或用此語亦可蓋辭韻雖不同而意故在
也邪祥余切與徐徐同邪羊諸切與餘余同二字相
通緩也邪徐嗟切與斜□同不正也審爾三字皆從
牙入麻韻亦可三字皆同余入魚韻亦可孔子雖引
魚韻之詩自入麻字之意也思與邪同雖引語辭之
詩自入思惟之意也蘇氏有思皆邪無思則土木也
當何使有思而無邪無思而非土木此孔子之所盡
心也此是否固未論又曰孔子於詩其有會於吾心
則此甚善既會心不逆所從來亦不追所從往自是
吾心有見非干詩也聖賢引詩多然而此尤足以令
人起意也
聞音曰馬滿補切野上與切者掌與切彭鋪郎切
才斯西切繹弋灼切斁弋灼切騢謨孤切邪祥
余切
聞字曰戰馬用牡不用牝惡亂而難整也此當是
習戰待敵或改作牧恐非十六種馬惟魚黃皇
雒無旁從集韻馬二目白曰魚黃與皇雒與駱
相犯集韻馬黃白曰騜或從䮲白色黑髦尾曰
駱或作雒但不言其少異安庇詩必不同章重
出也凡物未有不從其本類者詩偶省文其他
字畫多然
聞跡曰毛氏坰遠野也邑外曰郊郊外曰野野外
曰林林外曰坰鄭氏牧於坰野辟民居與良田
也禮以官田牛田賞田牧田任遠郊之地此說
甚善說文坰牧馬苑也引此在坰之野則是上
下駉字同也恐許氏不若毛鄭氏之長
總聞曰山北山西山東之馬皆良東差下於西西差下
於北惟南最下僖公東馬從事於荆舒淮夷之間宜乎
得志也
有駜
一章
有駜有駜駜彼乘黃夙夜在公在公明明振振鷺鷺于
下鼓咽咽醉言舞于胥樂兮
二章
有駜有駜駜彼乘牡夙夜在公在公飲酒振振鷺鷺于
飛鼓咽咽醉言歸于胥樂兮
乘黃趨公所也明明自夙及夜然未暗也振鷺下鷺
將宿晚之候也言舞正歡之時也乘牡亦趨公所也
飲酒自夙及夜然尚飲也振鷺飛鷺將起曉之候也
言歸已闌之時也
三章
有駜有駜駜彼乘駽夙夜在公在公載燕自今以始歲
其有君子有穀貽孫子于胥樂兮
載燕又燕也前二章一會也此一章一會也記時候
早晚前已以鷺于下于飛言之記歡情始末前已以
醉言舞言歸言之至是則以頌禱之情結之前二章
所言此亦有此一章所言前亦有互相備也特頌禱
最為至情故以為結辭
聞音曰明謨郎切下後五切牡莫後切駽呼縣切
有羽軌切
總聞曰頌禱之辭多言福言禄而此獨言豐年自今以
始言昔多無年也春秋自莊閔至僖十餘年之間莊二
十五年大水二十七年無麥禾二十九年有蜚僖二年
三年冬春夏不雨此詩當是此年以後也蓋自隠公弑
于羽父桓公弑于彭生莊公雖免于叔牙而公子
般公子開卒不克免于慶父至是僖公得季友之
力加奚斯之助除慶父之逼同經患難共享安平其情
豈比于經常之君臣故此夙夜在公其禮亦非經常之
燕饗也
泮水
一章
思樂泮水薄采其芹魯侯戾止言觀其旂其旂筏筏鸞
聲噦噦無小無大從公于邁
二章
思樂泮水薄采其藻魯侯戾止其馬蹻蹻其馬蹻蹻其
音昭昭載色載笑匪怒伊教
三章
思樂泮水薄采其茆魯侯戾止在泮飲酒既飲旨酒永
錫難老順彼長道屈此羣醜
四章
穆穆魯侯敬明其德敬慎威儀維民之則允文允武昭
假烈祖靡有不孝自求伊祜
五章
明明魯侯克明其德既作泮宫淮夷攸服矯矯虎臣在
泮獻馘淑問如臯陶在泮獻囚
魯侯將至則喜泮水魯侯已至則喜魯侯變思樂而
言穆穆明明變泮水而言魯侯變戾止而言明德人
情漸變物態漸更故詩人措辭有差
六章
濟濟多士克廣德心桓桓于征狄彼東南烝烝皇皇不
吳不揚不告于訩在泮獻功
變穆穆明明而言濟濟變魯侯而言多士總言獻馘
獻囚獻功之人也大率主意皆定東南之事獻功獻
其所成之功以待賞錫也
七章
角弓其觩束矢其搜戎車孔博徒御無斁既克淮夷孔
淑不逆式固爾猶淮夷卒獲
變獻馘獻囚獻功而言角弓束矢戎車變多士而言
徒御總言弓矢戎車之人也
八章
翩彼飛鴞集于泮林食我桑黮懷我好音
桑黮春夏時與芹藻茆相應
憬彼淮夷來獻其琛元龜象齒大賂南金
聞音曰旂其斤切蹻居表切昭之繞切茆力九切
老魯吼切道徒厚切服蒲北切馘以璧切陶夷
周切南尼心切訩許容切斁弋灼切逆宜脚切
獲黃郭切
聞訓曰觩弓弦急也搜矢發也今曠野廣場聞發
矢有此聲博寬也鄭氏改博作傅盖欲叶斁音
杜又欲叶逆音遇叶獲音護今不改自叶定從
吳氏
聞物曰茆蓴菜也與芹藻皆泮水所產采此以為
飲酒之葅此物多生陂澤可見在郊
總聞曰禮天子將出征類于上帝宜乎社造乎禰禡于
所征之地受命于祖受成於學出征執有罪反釋奠于
學以訊馘告古之所謂學者君臣上下會集禮樂刑政
發施之所在朝所與見者寡在學所與見者衆辟雍學
之兩所泮亦學之一所其他先世之别廟先臣之别位
以至射圃宣榭無所不有可以祭祀可以燕饗可以刑
賞可以游觀故靈臺有臺有囿有沼有辟有雍故此會
集之廣所也古器有在辟宫有在雍位有在下保雍有
在西宫熹熹亦雍也而振鷺亦有西雝禮既辟雍泮水
分配天子諸侯則其泮水者亦不一所也古器有在和
宫亦是雝之異名又在寒亦是辟之異名寒栗猶辟易
此肅意也泮水當是判意判渙猶剖斷亦辟意也僖公
當時偶于學在泮故因以得傳其他所在不可得而考也
說文泮諸侯鄉射之宫西南為水東北為牆其為鄉射
之宫則未可知至西南為水東北為牆則附會半水之
意未必然也凡字從半皆判散之意集韻判分也泮釋
也伴胖廣也□去也拌棄也□行也自許氏之前鄭氏
固已言築土雝水圓如璧築土安能停水特附合雝意
而不知其不可也泮言半也東西門以南通水北東門
自南通北西門自南通北則回環皆水非半水也鄭氏
知其不安故西南為水東北為牆凡宫室面南背北今
自南而西皆水自東而北皆牆乃不成宫室字形宫明
在前南也暗在後北也室通在前南也塞在後北也圓
水猶之可也半水未可信之禮小學在公宫南之左太
學在郊書傳百里之國二十里之郊七十里之國九里
之郊五十里之國三里之郊國愈大則郊愈闊學愈寬
後世所謂學者特其間論十二事略倣其大槩而全非
其本意養老一事又已不存其餘制度文物皆不可復
推雖然又何獨此而已
閟宫
一章
閟宫有侐實實枚枚赫赫姜嫄其德不回上帝是依無
災無害彌月不遲
二章
是生后稷降之百福黍稷重穋稙穉菽麥奄有下國俾
民稼穡有稷有黍有稻有秬奄有下土纉禹之緒
三章
后稷之孫實維大王居岐之陽實始翦商
詩盖以作岐為興周之基未有以居岐為翦商之始
也易隨上六王用享于西山升六四王用享于岐山
六四非尊位而自此享也
至于文武纉大王之緒致天之屇于牧之野無貳無虞
上帝臨女敦商之旅
此閟宫所奉者婦人略舉其大者一人曰姜嫄其太
姜太任太姒皆在也先祖略舉其大者四人曰后稷
太王文武其公劉王季皆在也
四章
克咸厥功王曰叔父建爾元子俾侯于魯大啟爾宇為
周室輔
言叔父亦有功也所謂克咸咸同也其下太山梁父
山在今奉符縣龜山繹山在今鄒縣皆在兖州龜山
在沂州徐在徐州鄒山記曰徂徠在梁甫山多松栢
梁甫新甫也
乃命魯公俾侯于東錫之山川土田附庸
此閟宫又所奉者略舉二人曰周公魯公其莊公皆
在也
五章
周公之孫莊公之子龍旂承祀六轡耳耳春秋匪解享
祀不忒皇皇后帝皇祖后稷享以騂犧是享是宜降福
既多
自天下言之以后稷為宗自后稷以下皆在自一國書
之以周公為宗自周公以下皆在朱氏閟宫魯之羣
廟會其天下所謂始一國所謂始凡與同姓悉皆同
宇其實私祭之公所也
六章
周公皇祖亦其福女秋而載嘗夏而楅衡白牡騂剛犧
尊將將毛炰胾羹籩豆大房萬舞洋洋孝孫有慶
孝孫有慶謂飲福受胙也故頌禱僖公見下
七章
俾爾熾而昌俾爾壽而臧保彼東方魯邦是常不虧不
崩不震不騰三壽作朋如岡如陵
此詩稱六俾凡三節一節俾爾熾而昌俾爾壽而臧
一節俾爾昌而熾俾爾壽而富三節俾爾壽而大俾
爾耆而艾此所舉之壽皆以朋而來也
八章
公車千乘朱英綠縢二矛重弓公徒三萬貝胄朱綅烝
徒增增戎狄是膺荆舒是懲則莫我敢承
畢祭凡與祭者禱主人之福自熾昌壽臧以下是也
頌主人之功自公車朱英以下是也
九章
俾爾昌而熾俾爾壽而富黃髮台背壽胥與試俾爾昌
而大俾爾耆而艾萬有千歲眉壽無有害
作朋之福未盡其意又推廣之自俾爾昌而熾以下
是也
十章
泰山巖巖魯邦所詹奄有龜蒙遂荒大東至于海邦淮
夷來同莫不率從魯侯之功
莫敢承之功未盡其意又推廣之自泰山巖巖以下
是也
十一章
保有鳬繹遂荒徐宅至於海邦淮夷蠻貊及彼南夷莫
不率從莫敢不諾魯侯是若
十二章
天錫公純嘏眉壽保魯居常與許復周公之宇
俾爾之福猶未盡其意又推廣之自天錫公純嘏以
下是也毛氏常許魯南鄙西鄙鄭氏許許田也魯朝
宿之邑常或作嘗在薛之旁引魯莊三十一年築臺
于薛以為田文食邑于此皇覽孟嘗家在魯國薛城
引此以鄭氏為證索隠亦嘗非諡乃邑又引此以鄭
氏為證然常氏地譜以為其地未見鄭氏亦以為所
由未聞亦意之也或謂堂父在沂州當是音字皆轉
長清在齊州長白山長城在淄州當是字轉恐此常
只當如魯邦是常之常盖其邦常居曲阜是也隠八
年鄭伯使宛來歸祊左氏鄭伯請釋太山之祀而祀
周公以太山之祊易許田庚寅我入祊而未有也桓
元年鄭伯以璧假許田當是以祊未成又以璧來求
乃許三月公會鄭伯于垂四月公及鄭伯盟于越左
氏結祊成也則是許為鄭得計僖公復取之也杜氏
成王營王城故賜周公許田以為魯國朝宿之邑後
因立周公别廟鄭桓公有助祭太山湯沐之邑故欲
以祊易許田各從本國所近之宜恐魯以周公别廟
為疑故言已廢太山之祀而欲為魯祀周公遜辭以
有求也豈有始祖别廟人主賜邑而以易他人湯沐
之地可謂魯之大耻不知僖公於何年復之僖五年
諸侯盟于首止鄭伯逃歸不盟六年公會諸侯伐鄭
楚人圍許諸侯遂救許魯以鄭逃盟而伐之楚以諸
侯伐鄭而圍許以救之許遂歸楚當是此時乘鄭間
魯楚伐許田而遂復取許田也
魯侯燕喜令妻壽母宜大夫庶士邦國是有既多受祉
黃髮兒齒
妻也母也當是存者也其亡者皆入近廟其存者頌
禱主人之餘則皆及之大夫庶士則羣臣皆在也邦
國是有則舉國凡民亦在也所謂既多受祉也黃髮
兒齒蓋妻母外族也君民闔境也皆有此壽徵
十三章
徂來之松新甫之栢是斷是度是尋是尺松桷有舄路
寢孔碩新廟奕奕奚斯所作孔曼且碩萬民是若
此廟即閟宫也近於正寢故知閟宫者私祭之公所
也毛氏新廟閔公廟也閔公無功德又兄弟自無由
别立廟鄭氏新廟姜嫄廟也姜嫄雖有功德然外姓
亦無由作始廟蓋后稷以下普廟也姜嫄為首者記
后稷所由生也奚斯督工庀事之官鄭氏教護屬功
課章程是也班氏兩都賦奚斯頌魯王延壽靈光殿
賦奚斯頌僖非也賈氏以誤指作詩主名
商頌
那
一章
猗與那與置我鞉鼓奏鼓簡簡衎我烈祖
初則置鞉鼓未用既而奏鞉鼓盖衆樂已作鞉鼓所
以節樂者也
二章
湯孫奏假綏我思成鞉鼓淵淵嘒嘒管聲既和且平依
我磬聲
次鞉鼓管磬並奏奏進也假升也前奏鼓奏作樂也
此奏假奏升堂也此詩三稱湯孫自是三節一進告
升堂也謂奠神也二燔幣有光也謂畢事也三受胙
均享也謂飲福也開其夷懌之容述其温恭之職執
事有勞而助祭有能也
三章
於赫湯孫穆穆厥聲庸鼓有斁萬舞有奕
次鼓鐘萬舞並奏奕字象形商奕車觚□奕字如此
今稱蓋舞之狀也
四章
我有嘉客亦不夷懌自古在昔先民有作温恭朝夕執
事有恪顧予烝嘗湯孫之將
鄭氏太古有此助祭之禮恐非謂樂之節奏祭之次
第自古作此非今創為古民人通用先民即是古人
自唐諱民始更改參錯後有復者有不復者詩兩稱
先民此古語也一稱先人不知舊語如此惟復改如
此或謂宜民宜人當作宜民宜民盖重言之後一改
一不改王氏在至和中欲改年作宜民或難王氏以
宜民宜人今但取半語非是王氏以重言為對然卒
不用也王氏最博古多藏書其所見必有自來也
聞音曰淵於巾切斁弋灼切客克各切奕弋灼切
懌弋灼切昔息約切夕祥龠切
聞章曰舊一章今為四章
聞字曰庸或作鏞古字亦通用
總聞曰已下皆商詩商廟所用也舊說用于成周之廟
曰周用六代之樂也又說用於微子之國曰二王之後
得自用其先之樂也識者更詳
烈祖
一章
嗟嗟烈祖有秩斯祜申錫無疆及爾斯所既載清酤
二章
賚我思成亦有和羹既戒既平鬷假無言時靡有爭
前詩聲也所言皆音樂此詩臭也所言皆飲食也商
尚聲周尚臭二詩當是各一節那奏聲之詩此薦臭
之詩也商尚聲故以樂居先
三章
綏我眉壽黃耉無疆約軧錯衡八鸞鶬鶬
四章
以假以享我受命溥將自天降康豐年穰穰
五章
來假來饗降福無疆顧予烝嘗湯孫之將
聞音曰衡戶郎切饗虚良切
聞章曰舊一章今為五章
總聞曰此皆祀湯也故皆曰烈祖序者以那為祀成湯
以此為祀中宗鄭氏引及爾斯所附合及女之此所女
中宗也不知何以見之自湯而下皆可以為及女皆可
以為斯所而獨歸中宗何也豈非以玄鳥為武丁在那
玄鳥之間未有所歸而湯之後高宗之前中宗盤庚為
賢中宗既在盤庚之先而桑穀變災為祥可合自天降
康之文今觀烈祖既同辭猗與那與嗟嗟又同意而綏
我思成賚我思成小異大同顧予烝嘗湯孫之將全同
不獨出于一時亦出於一人也
玄鳥
一章
天命玄鳥降而生商
玄鳥記節而記節之間又自有說禮仲春玄鳥至以
是日祠高禖當是此年玄鳥至而有孕次年玄鳥至
而生契是十三月而始誕也故知其有天命吞卵之
事不惟誕又且猥漢高猶龍種商契乃燕種乎識者
更詳
宅殷土芒芒古帝命武湯正域彼四方
帝謂嚳也嚳居亳後自契八遷至湯而復居亳故書
從先王居作帝告釐沃帝告當是言帝命之意釐沃
當是言正域四方之意孔氏釐治沃土也
二章
方命厥后奄有九有商之先后受命不殆在武丁孫子
三章
武丁孫子武王靡不勝龍旂十乘大糦是承邦畿千里
維民所止肇域彼四海
四章
四海來假來假祁祁景員維河殷受命咸宜百禄是何
商都近河言來者如河也何不足為數言何止百禄
也鄭氏以河為何以何為荷毛氏任也鄭氏擔負天
之多福皆荷意也所不可曉
聞音曰有羽軌切殆養里切勝書烝切海虎猥切
祁宜隔句相叶河何亦隔句相叶
聞訓曰景集韻光也當讀如泛泛其景之景水光
也員集韻語辭也鄭氏古文作云
聞章曰舊一章今分四章
總聞曰此高宗之子孫祀成湯者也祀高宗在下
長發
一章
濬哲維商長發其祥洪水芒芒禹敷下土方(止)外大國
是疆幅隕既長有娀方將帝立子生商
有娀契母也帝謂舜也所立之人子姓所生之地商
邑也
二章
玄王桓撥受小國是達受大國是達率履不越遂視既
發相土烈烈海外有截
玄王契也玄鳥至而生記時稱曰玄王商既有天下
之後不追諡而追稱如武成惟先王建邦啟土孔氏
謂后稷也自契之後湯之前十三傳而獨舉相土一
人左氏閼伯居商丘相土因之是最盛者有此也
三章
帝命不違至於湯齊
自相土而下昌若曹圍冥振微報丁報乙報丙主壬
主癸皆事夏不敢違命至湯而曰天乙是與帝齊有
代君之德偪上之勢此帝桀有夏臺之囚如商紂有
羑里之錮皆寖鄰于大位故致疑也
湯降不遲聖敬日躋昭假遲遲上帝是祇帝命式于九
圍
降生也屈氏歲庚寅吾以降自湯之生則天時人事
甚疾而不遲也聖也敬也随日而升而湯格天甚緩
事天甚嚴夏帝使為表式于天下則時已至也胤征
湯征諸侯孔氏為夏方伯得專征伐與文王西伯之
事相同也葛伯不祀湯始征之與文王伐崇之事相
同也經世丁丑湯即諸侯位即方伯也戊寅成湯征
葛始專征也上帝天也帝君也夏商皆稱帝號
四章
受小球大球為下國綴旒何天之休不競不絿不剛不
柔敷政優優百禄是遒
五章
受小共大共為下國駿厖何天之龍敷奏其勇不震不
動不戁不竦百禄是總
六章
武王載旆有虔秉鉞如火烈烈則莫我敢曷
前詩先言武湯次曰武王此又曰武王大率湯以武
為盛即其盛者相承為常稱雖非諡亦習呼也
苞有三蘖莫遂莫達九有有截韋顧既伐昆吾夏桀
朱氏苞夏桀也蘖韋也顧也昆吾也甚善
七章
昔在中葉有震且業
承上苞蘖為辭言湯為葉在苞蘖之中苞覆于上
蘖攻于下可謂不安
允也天子降于卿士實維阿衡實左右商王
書序伊尹去亳適夏孔氏進于桀也既醜有夏復歸
于亳孔氏不能用賢復退還也經世己邜薦伊尹于
夏王壬午伊尹歸亳降于卿士者此也乙未伊尹相
湯伐桀實維阿衡實左右商王者此也
聞音曰共居容切厖莫紅切若欲平叶則六句皆
叶龍若欲仄叶則六句皆叶動三平三仄亦可
但與上不類蘖魚割切衡戶郎切
總聞曰此詩之體全與大明相符古人文章亦有所祖
述不苟作也
殷武
一章
撻彼殷武
殷武商武丁也成湯號武王其後二十九主以武為
號者二人武丁得聲至商武乙得禍至大最後武庚
續商祀亦不令終大率在商周以文武為極稱而商
為至嚴觀死生禍福之際則天心人心曾何異也
奮伐荆楚冞入其阻裒荆之旅有截其所湯孫之緒
二章
維女荆楚居國南鄉昔有成湯自彼氐羌莫敢不來享
莫敢不來王曰商是常
西北夷強東南夷弱言西北尚爾東南當如何勑之
辭也易既濟高宗伐鬼方三年有賞于大國雖不言
高宗實高宗也象曰志行也商有虎方彛博古虎方
鬼方也楚人好鬼故曰鬼方虎在東北則非南也易
與詩相應虎方之彛容有差也
三章
天命多辟設都于禹之績歲事來辟勿予禍適稼穡匪
解
在禹荆楚屬荆州汝乃我王土所有循歲事來朝王
則我不汝禍不汝過保田業不解散也不然汝豈得
安也𠡠之辭也
四章
天命降監下民有嚴不僣不濫不敢怠遑命于下國封
建厥福
僣濫怠遑無此三過則命汝有邦與封建同福不然
不得我命汝何以自立又𠡠之辭也
五章
商邑翼翼四方之極赫赫厥聲濯濯厥靈壽考且寧以
保我後生
此高宗子孫祀武丁謝之辭也
六章
陟彼景山松柏丸丸是斷是遷方斵是虔松桷有梴旅
楹有閑寢成孔安
司馬氏武丁殁祖庚立祖已嘉祥雉之德立廟為高
宗雉是災非祥稱宗不為此也然既尊為高宗則立
廟審也當是此寢
聞音曰享虚良切解古義切音係適丁歴切音的
旁紐作丁計切音地叶係集韻嚴魚銜切濫盧
甘切此作一叶國越逼切福筆力切此作一叶
吳氏不必以嚴作莊避漢諱而改
聞句曰左氏魯哀五年引此不僣不濫不敢怠
遑命以多福比今詩校少一句更三字杜氏無
他辭又魯襄三十六年引此不僣不濫不敢怠
遑命于下國封建配福比今本相同杜氏亦無
他辭則春秋之時所傳已有差舛大率左氏所
引多與今本異同特在圓機以情以理推之而
已
聞跡曰景山在澶州與定之方中景山同
總聞曰首舉湯以為辭湯之威德入人之心甚深後世
不無所憑藉也如周之子孫舉事多稱文武
詩總聞卷二十
