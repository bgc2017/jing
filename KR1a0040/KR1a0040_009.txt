誠齋易傳卷九
宋楊萬里撰
䷞(艮下兑上)
咸亨利貞取女吉彖曰咸感也柔上而剛下二氣感應
以相與止而說男下女是以亨利貞取女吉也天地感
而萬物化生聖人感人心而天下和平觀其所感而天
地萬物之情可見矣
上經首乾坤乾坤隂陽之辨下經首咸恒咸恒隂陽
之交不辨分不嚴不交情不通故曰咸感也坤六三
上而兑乾上九下而艮故曰柔上而剛下坤之一柔
上矣二柔復下而艮乾之一剛下矣二剛復上而兑
故曰二氣感應以相與說斯感感必止感而不止必
流故利於貞而後吉艮少男兑少女艮上兑而已下
之故曰男下女天地君臣父子兄弟朋友萬物皆以
情相感而後通姑舉男女一端觀之然天氣先降而
後地氣升男先下女而後女德隨君先下臣而後臣
志應先主見孔明得男下女之感矣
象曰山上有澤咸君子以虛受人
山受澤山之虛心受人君子之虛虛故感感故應
初六咸其拇象曰咸其拇志在外也
易者象也象者肖也如噬嗑之象則肖乎頥中有物
如咸之象則肖乎人之一身初與二肖乎足三與四
與五肖乎身上則肖乎口故初六為咸其拇拇大指
也舉二大指則足見矣初六拇也咸而感之者誰也
九四也九四之體一身之心也拇也腓也股也脢
也輔頰舌也聽乎心而動靜者也九四說之初初六
止之初初與四應者也九四之感初六欲行者也而
初六止而不行是心行而足止也魯宣不能食叔盻
季氏不能宰子騫是也九四說而不止曰志在外者
欲外物而心不正也初内也四外也
六二咸其腓凶居吉象曰雖凶居吉順不害也
二與五應二行五之感而應可也而二之體則腓也
股之下拇之上盖脛之肉所謂足肚者也其往无故
而自動不待感而動者也鐘不叩而鳴則妖石非言
之物而言則怪有不感而動者乎秦孝公三不聽商
鞅之說而鞅三變其說以入之非不感而動乎故凶
使鞅順義命而安居焉安居而不妄動以求入焉則
亦吉而不害矣伊尹傅說吕望孔明感之而不應者
有矣未有无感而應者也六二以隂居隂而順者也
其位吉其體凶
九三咸其股執其隨往吝象曰咸其股亦不處也志在
隨人所執下也
三為一卦之股居足之上身之下不自動也隨人之
身而動也自動則妄隨人則牽故九三之與六二其
動異其失均也九三孰感而孰隨也感於上六之說
而隨之也上六女之說說之極極而流者也而九三
剛躁以隨之所隨者正其敝猶不正所隨不正其敝
若何如貢禹之從王鳳五鹿之從石顯志在隨人不
擇其人志之所執每執愈下豈惟往吝而已
九四貞吉悔亡憧憧往来朋從爾思象曰貞吉悔亡未
感害也憧憧往来未光大也
九四在一卦之體如一身之心也不言心而言思責
其廢心而任思也心者身之鏡思者鏡之翳鏡則虛
而照思則索而照虛而照無物也索而照有物矣惟
无物者見物有物矣安能見物哉故虛而照則明索
而照則昏仲尼繋之曰天下何思何慮盖此心何思
何慮則虛虛則貞貞則吉何悔之有今也不然憧憧
焉役思於事物往来屈伸之變故思未能感通於事
物而事物萬緒朋来從之而不勝其擾且害矣非如
貞吉无思之時未感而无害也以思窮物適以物窮
思安能窮神知化而成光大之盛德哉唐德宗之猜
忌以之
九五咸其脢无悔象曰咸其脢志末也
王弼云脢者心之上口之下其膺膈之間乎此一身
至虛无思之地也九五當之宜其為咸感之盛也止
曰无悔何也盖无思而神則明无思而不神則昏神
者心也不神者膈也膈雖无思昏懵而已九五是也
係二說上不忘其本而志其末二與上皆隂柔不正
之人也而九五係之說之雖无思也非昏懵乎元帝
之優柔不斷似至虛似无思而非也係說恭顯故也
九與五皆陽剛也而其位在咸如一身之脢也脢也
不柔亦无用之剛而已
上六咸其輔頰舌象曰咸其輔頰舌滕口說也
上六居說媚之極有啟口之象是小人之在上近君
用事以口才而感動九五之君者也其公孫衍張儀
淳于髠陳賈之徒與夫吾之一身感之至易者也感
而非其道雖一身不能相使如咸之自拇自頰是也
盖血氣流通精神洞逹則一身輕於一羽血氣壅閼
精神漂離則一指重於百鈞而况天地之於萬物聖
人之於萬民與夫父子夫婦兄弟朋友之間乎故咸
之六爻有不感而應有感而不應有應感而失其應
有思感而不勝其應有不感不應而為无用之感應
有非道之感而不許其應然則咸感之道豈易乎哉
䷟(巽下震上)
恒亨无咎利貞利有攸往彖曰恒久也剛上而柔下雷
風相與巽而動剛柔皆應恒恒亨无咎利貞久於其道
也天地之道恒久而不己也利有攸往終則有始也日
月得天而能久照四時變化而能久成聖人久於其道
而天下化成觀其所恒而天地萬物之情可見矣
咸以少男下少女此男女之新婚恒以長女下長男
此夫婦之偕老男下女則女隨女下男則男尊男尊
女卑尊卑定位然後天地日月春秋君臣父子長幼
之常分正矣正則可久久則可恒故曰利貞剛上謂
乾之初升而震柔下謂坤之初下而巽終則有始荀
爽謂乾氣下終復升上居四而為始坤氣上終復降
下居初而為始程子謂動則終而復始所以恒而不
窮若夫夫妻反目父子相夷君臣罔終朋友隙末皆
失恒之道矣
象曰雷風恒君子以立不易方
終始變化者恒之道所以久而不窮立不易方者恒
之節所以久而不變
初六浚恒貞凶无攸利象曰浚恒之凶始求深也
四應初理之常初求四亦理之常然不安於義命而
躁於求挟隂柔之資持巽入之術相求之始不量其
交之淺深而遽深求於其上雖正亦凶何利之有盖
勢利之塗猶萬仞之淵深則没淺則出君子疾趨而
避之且恐不免而又求深可乎賈捐之之薦楊興為京
兆以楊興之薦己於上前是也不然賈誼之說文帝
京房之說孝元所謂雖正亦凶者與
九二悔亡象曰九二悔亡能久中也
以陽居陽常也九二以陽居隂非其常也宜悔而亡
者二五相應皆恒久於中道者也人皆曰予知擇乎
中庸而不能期月守也三月不違一善不失其惟顔
子故擇中庸無祗悔仲尼皆以許之
九三不恒其德或承之羞貞吝象曰不恒其德无所容
也
九三以剛躁之資處上下之間當雷風之交動而无
恒者也其德无恒不可以作巫醫為卜筮難乎免於
羞辱矣盖忽忻驟忿父不能以安其子初正終譎士
不能以孚其朋如鄭朋之兩從吕布之屢叛人誰納
我宜其无所容身也
九四田无禽象曰久非其位安得禽也
九四以陽居隂以剛居柔非其位也然久居而不去
貪得而不止如日獵而不反者安得禽之獲哉揚雄
久居莽賢之間官不過侍郎執戟是也金門玉堂非
其時則有道者不處也顧雄欲之而不得者作易者
其知雄之心者耶
六五恒其德貞婦人吉夫子凶象曰婦人貞吉從一而
終也夫子制義從婦凶也
夫強於婦其敝猶弱君強於臣其敝猶柔今也五君
位也六五長男之正體也為君則柔弱而下從九二
之強臣為夫子則柔弱而下從九二之強婦以此為
恒此婦人之以順為正以一守順則吉也為君為夫
制義自我者也而用之凶於而家害於而國必矣其
魯哀晉元之世乎
上六振恒凶象曰振恒在上大无功也
處静者如奉盈懼其動也處動者如操舟願其静也
處動者猶願其静處静而願其動也可乎上六居守
恒之世當處静之時為在上之臣謂宜鎮以安静之
治可也今乃挾隂邪之資居震動之極必欲振而摇
之者志於要功而已聖人探其志而折之曰大无功
也桓温枋頭之役殷浩桑山之師是已功安在哉
䷠(艮下乾上)
遯亨小利貞彖曰遯亨遯而亨也剛當位而應與時行
也小利貞浸而長也遯之時義大矣哉
吾讀易至遯而嘆曰遯其見聖人之心乎聖心焉在
曰在天下而不在一身故曰遯亨遯而亨也遯而亨
者窮於進而通於退雖然聖人之退聖人之通天下
之窮也聖人豈悻悻然决於退哉五以剛陽當君位
而與二為應其時猶可與有行者乎二隂雖長於内
然漸而未驟四陽猶盛於外其勢猶可以小有所正
而未至於大壊也乎孔子去魯而行之遲孟子三宿
出晝而猶曰速聖人之心在天下如此故曰遯之時
義大矣言其進退之時去就之義甚大而未可躁也
故小人之於一身徼倖於萬一聖人之於天下亦徼
倖於萬一
象曰天下有山遯君子以遠小人不惡而嚴
卦之名有以象有以義地中有山謙象也天下有山
遯義也何謂義取二隂長於内四陽將消於外三變
則為否也其義為陽避隂君子避小人故曰遯遯者
退而避也退而避者豈必江海山林然後為遯哉大
遯遯於朝小遯遯於野舜遯共驩不於歴山旦遯管
蔡不於曲阜孔子與陽貨同國孟子與王驩同事故
曰君子以遠小人不惡而嚴孔子答貨曰諾吾將仕
矣孟子與驩朝暮見何疾惡之有見貨亦矙亡見驩
未嘗與言行事何不嚴之有惟不惡故不害惟嚴故
不汙
初六遯尾厲勿用有攸往象曰遯尾之厲不往何災也
進處後則遠利明退處先則遠害蚤處遯之世上九
剛而知幾則最先遯九五剛也則又遯九四剛也則
又遯故上為肥遯五為嘉遯四為好遯皆喜其蚤也
初六柔而不能决止而不能行又居遯之最後故為
遯尾故危厲而災揚雄仕於莽蔡邕仕於卓是己曰
勿用有攸往又曰不往何災言其往之不蚤今往无
及也程子曰它卦以下為初遯欲在前故初乃為尾
尾在後
六二執之用黃牛之革莫之勝說象曰執用黃牛固志
也
六二不言遯者二遯之主也四陽為我而遯者也以
隂長之極居大臣之位聖人幸其柔順中人之資不
能為奸雄之魁也又憂其執柔順之不堅也則己未
必能亂天下而无固志以從亂者有矣張禹從鳳孔
光從莽皆大臣之柔順而无固志者黃中也牛順也
執與革皆堅也堅執柔順則其順不可勝言矣
九三係遯有疾厲畜臣妾吉象曰係遯之厲有疾憊也
畜臣妾吉不可大事也
九三非无剛明之質而暱係於二戀戀而不能遯亦
終於危害而己此紀唐之所以媿龔勝機雲之所以
媿張翰也暱係非大人之事也臣妾小人之事也以
己臣妾人則吉以己臣妾於人則危
九四好遯君子吉小人否象曰君子好遯小人否也
遯而誠為好遯隠而偽為素隠好遯者如好好色素
隠者如鄉原德之賊隠而偽不若不隠而誠也九四
以乾之初當遯之世知遯之早味遯之腴宜其好遯
之篤也故聖人許其為君子贊其為吉又歎其非小
人之所能為也微陋巷之顔汶上之閔舞雩之曾其
誰實當之
九五嘉遯貞吉象曰嘉遯貞吉以正志也
九五以天德宅君位而當遯之世其將焉遯而亦曰
嘉遯貞吉又曰以正志何也聖人天也天不能違時
况聖乎故堯舜遯天歴伊周遯天經孔孟遯天意是
六遯者遯之至嘉志之至正者與
上九肥遯无不利象曰肥遯无不利无所疑也
上九以剛斷之極居遯之世在无位之地處一卦之
外遯之最先者也自非道德之豐肥仁義之膏潤安
能去之无不利决之无所疑乎此孔子不脱冕而行
孟子浩然有歸志之事也
䷡(乾下震上)
大壯利貞彖曰大壯大者壯也剛以動故壯大壯利貞
大者正也正大而天地之情可見矣
惟正故大惟大故正正則舉天下萬物莫能加不曰
大乎大則舉天下不正无所事不曰正乎正而大大
而正天地之情不過是也而况人乎天地之情不可
見也以正大而可見學者求道舍正大何適矣四陽
盛強二隂微滅大者勝則小者衰剛者動則柔者退
強者長則弱者消理之自然也泰曰小往大来是也
象曰雷在天上大壯君子以非禮弗履
不有雷在天上之巨力不能有非禮弗履之至行盖
以雷震之威震其私以天討之師討乎已
初九壯于趾征凶有孚象曰壯于趾其孚窮也
初九以陽剛之資當陽盛之時宜其可以強而征也
而征凶信窮何也在下故也在下而用壯此賈誼欲
去絳灌南蒯欲去季氏所以凶且窮也有孚者信其
必然也
九二貞吉象曰九二貞吉以中也
九二居大臣之位為衆陽之宗當大壯之世曷不舉
一世以大有為以慰天下之望乎而循循然以剛居
柔以中自守僅能貞而吉者陽既壯矣壯既大矣又
振而矜之豈不以過中失正而敗吾大壯之勢乎故
四門穆穆之日舜无復四罪之舉四海皇皇之後周
公无復三監之功至魏元忠之再相依違无所建明
裴度之晚節浮沉為自安計豈大壯九二之謂哉
九三小人用壯君子用罔貞厲羝羊觸藩羸其角象曰
小人用壯君子罔也
九三強之極也其強可以果於勿用不可以果於用
故聖人戒之曰用之則為小人勿用則為君子小人
如羝焉喜於鬭而狃於勝喜於鬭故技止於一觸之
勇狃於勝故怒及於无心之藩然藩无心而能係角
易往而難反終羈纍其角而後已羸與纍古字通也
故雖貞而亦厲而况不貞乎陽處父灌夫之徒是己
用罔无所用也羸其角鄭玄作纍
九四貞吉悔亡藩决不羸壯于大輿之輹象曰藩决不
羸尚往也
九四居近君之位得衆陽之助而能以剛居柔不用
其壯此其所以貞也故吉而悔亡九三觸藩而羸九
四不觸而决者九三遇九四之藩而九四之上皆隂
爻也豈惟藩之决亦无羸角之憂豈惟角不羸亦有
往進之喜輿之大可往而進也輹之壯尤可往而進
也三十輻俱壯而輿可往四陽俱協而時可往此陸
賈調和平勃以安劉滅吕之事耶程子云輹與輻同
六五喪羊于易无悔象曰喪羊于易位不當也
六五當衆陽盛強于下之時乃能使衆陽帖然而自
喪者正以柔順和易之德而調伏之也故无悔然則
六五之才雖與位不相當乃所以為相當也德踰於
位位踰於才故也羊即四陽也唐代宗以之
上六羝羊觸藩不能退不能遂无攸利艱則吉象曰不
能退不能遂不詳也艱則吉咎不長也
上六以壯之終居動之極故亦有羝觸藩之象不能
退居衆爻之上也不能遂處一卦之窮也故无攸利
然猶幸其柔也故艱則吉君子之進也揖必以二其
退也辭止於一唯其思之詳也是以進之難也進之
易則退必難矣上六之不能遂非病也不能退乃病
也以隂柔之人超六位之上眷眷焉而不能退上不
過為張華其下商鞅李斯矣艱則吉在初而進之難
也至於其終譬諸乘虎下則死不下亦死好進而上
人者可不懼乎
誠齋易傳卷九
