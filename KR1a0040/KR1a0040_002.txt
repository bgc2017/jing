誠齋易傳卷二
宋楊萬里撰
䷂(震下坎上)
屯元亨利貞勿用有攸往利建侯
物屯求亨時屯亦求亨然時屯求亨其道有三惟至
正為能正天下之不正故曰利貞惟不欲速為能成
功之速故曰勿用有攸往惟多助為能克寡助故曰
利建侯漢高帝平秦項之亂除秦苛法為義帝發喪
得屯之利貞不王之關中而王之蜀漢隠忍就國而
不敢校得屯之勿用有攸往會固陵而諸侯不至亟
捐齊梁以王信越得屯之利建侯二帝三王亨屯之
三道高帝未及也而亨屯之功如此而况及之者乎
彖曰屯剛柔始交而難生動乎險中大亨貞雷雨之動
滿盈天造草昧宜建侯而不寧
震以初九之陽而下于陰以六二之陰而上于陽
皆居一卦之始故曰剛柔始交以震遇坎故曰難生
震動坎險故曰動乎險中臨險難而不妄動必正而
後動是惟无動動則大亨故曰大亨貞仗至正以動
於險難之中如天地之動一動而雷雨盈於天地之
間亨孰大焉當屯難之世如造化之初草而未齊昧
而未明能動以正而又得建侯之助則屯可亨矣大
亨貞即卦辭之元亨利貞動而雷雨滿盈即勿用有
攸往建侯而不自寧即利建侯然卦言勿用攸往而
彖言雷雨之動者勿用攸往非終不動也審而後動
也屯之元亨利貞非如乾之四德故曰大亨貞
彖曰雲雷屯君子以經綸
天下无事庸人不庸人天下多難豪傑不豪傑當屯
難之時君子當之豈可以晏然處之哉非有經綸天
下之才則屯未易亨郭子和曰坎在上為雲故雲雷
屯坎在下為雨故雷雨作解雲而未雨所以為屯其
說最明
初九磐桓利居貞利建侯象曰雖磐桓志行正也以貴
下賤大得民也
君子濟屯患无才有才患无位初九以剛明之才而
居下位非二非四雖欲有為未可也姑磐桓不進以
待時而已然豈真不為哉居正有待而其志未嘗不
欲行其正也居而不貞則无德行而不正則无功周
公言居貞而孔子言行正然後濟屯之功德備矣然
則何以行吾志何以濟夫屯建侯以求助自卑以得
民則志可行屯可濟矣初九在下而遠君建侯非我
職也而初九能之乎賈林合李抱真王武俊之驩而
朱滔遁唐遂以安林遠君而无位者也劉琨失王浚
猗盧之援而幽并亡晉遂失中原琨遠君而有位者
也初九患无志耳有有為之志而輔以建侯之助何
職之拘何位之俟哉故濟屯者志為大初九遠君无
位聖人猶許其有志而况有志而近君有位者乎震
之初以一陽為二隂之主故曰貴二隂賤而一陽下
之故曰下賤
六二屯如邅如乘馬班如匪宼婚媾女子貞不字十年
乃字象曰六二之難乘剛也十年乃字反常也
屯之六二以隂柔之德居大臣之位非不欲濟時之
屯也然下則偪於初之剛而乃為己之宼上欲親於
君之應而有近之嫌故邅如而不能行班如而不能
進然則何以處之如女子然與其從宼而字不若守
正而不字雖未得親於婚久則宼定而自成其婚婚
而字焉何遲之有此王導相晉之事也上有元明之
二君而下有王敦之強臣導乃以寬大之度柔順之才
處強臣之上非乘剛遇宼而何惟導守正不撓而下
不比於敦待時觀變而上不危其國久而宼自平焉
君自信焉國自安焉此十年乃字復其常之效也謝
安之於桓温初則伐其壁人之謀徐而寢其九錫之
命強臣自斃而王室以寧亦屯之六二也雖然六二
之邅如班如者其病在於隂柔而无剛明之才耳舜
之於四凶周公之於管蔡孔子之於少正卯何澶班
之有
六三即鹿无虞惟入于林中君子幾不如舍往吝象曰
即鹿无虞以從禽也君子舍之往吝窮也
三无剛明之才而居震動之極妄意於濟屯之功業
所謂即鹿然五應二而不應三三妄動而无上應无
應則无功所謂无虞而鹿入林中也君子當此者舍
而退則見幾而无悔往而進則遇險而必窮蓋功无
幸成業无孤興郭林宗所以不仕於漢管幼安所以
不仕於魏非无憂世之心也鹿譬則功也虞人譬則
應也
六四乘馬班如求婚媾往吉无不利象曰求而往明也
六四居上而隂柔非濟屯之才故乘馬而不進初九
在下而剛明為六四之應故求助則必往此六四有
自知之明无疾賢之私者也魏无知徐庶以之求助
之謂
九五屯其膏小貞吉大貞凶象曰屯其膏施未光也
九五以剛明之君居屯難之世宜其撥亂反正有餘
也然其澤猶屯而未光其所正可小而不可大是屯
難終不可濟乎有君无臣故也六四近臣則弱六三
近臣則又弱六二大臣則又弱然則九五將欲有為
誰與有為惟一初九則遠而在下賢而在下則如无
賢臣而在遠則如无臣唐之文宗初恥為凡主非不
剛也終自以為不及赧獻大貞則凶也何也觀近臣
則訓注也觀大臣則涯餗也觀遠臣則度與德裕也
用不必才才不必用而欲平閹宦之禍故曰君強臣
羸航无楫維无臣有主去虺得虎
上六乘馬班如泣血漣如象曰泣血漣如何可長也
窮否反泰極屯反亨屯之上難之極也然非剛明之
極何以亨屯難之極今乃以六之柔而當之進无必
為之才退有无益之泣求夕亡朝得之求朝亡夕得
之何可長也唐之僖昭是已
䷃(坎下艮上)
蒙亨
說者以蒙為蒙昧之蒙非也蒙猶屯也屯者物之初
非物之厄蒙者人之初非性之昧勾而未舒曰屯穉
而未達曰蒙故蒙有亨之理果昧也奚亨焉
匪我求童蒙童蒙求我
教者无求於學者然後先王之道尊學者有求於教
者然後教者之言入道尊則傳而行言入則信而堅
故无求非傲有求非詘
初筮告再三瀆瀆則不告利貞
未達而求達者一問答而加多不達而求其達者百
問答而加少再三愈加少也故初筮而告達其蒙也
再三而不告亦達其蒙也一告而達則悦再三而不
告則憤安知憤者之達不深於悦者乎然則問而答
者愛也問而不答者亦愛也歸於利貞而已矣蒙而
達達而堅貞其利益孰大焉筮者問而占之之謂
彖曰蒙山下有險險而止蒙蒙亨以亨行時中也匪我
求童蒙童蒙求我志應也初筮告以剛中也再三瀆瀆
則不告瀆蒙也蒙以養正聖功也
蒙之險有險中之亨蒙之止有止中之行險而止者
穉而蒙也亨而行者蒙而達也何達也達乎中正而
已何為而達乎中正也以其求中正之志就其剛明
中正之人斯達矣曰時中曰養正道之中正也曰志
應求者有志則教者必應也曰剛中九二剛明中正
之人也始乎蒙卒乎聖原乎志而已何謂志童蒙求
我是也瀆之為言褻也再三問者褻也再三告者亦
褻也問之褻則昧答之褻則棄匪我求童蒙謂九二
蒙以養正謂六五
象曰山下出泉蒙君子以果行育德
山下出泉者泉之性行山之性止此欲行而彼止之
故曰蒙蒙者欲行而未達之謂雖然豈終止哉其決
也有不可禦其積也有不可測泉不可禦君子得之以
果其行泉不可測君子得之以育其德
初六發蒙利用刑人用說桎梏以往吝象曰利明刑人
以正法也
蒙在發發在豫初者發之豫也聖人何以發之教人
大立法立法大正己己正於上人觀於下迷者覺蔽
者解如械得釋如囚得宥其何快如之故曰利用刑
人用說桎梏快之至也刑之為言法也如刑于二女
之刑故曰以正法也然則以言語教者末矣而况威
乎以往吝者過是以往則吝也如威令是也堯舜率
天下以仁而民從之刑人之義也
九二包蒙吉納婦吉子克家象曰子克家剛柔接也
善教欲寬不欲苛善學欲遜不欲速初六六三六四
羣蒙皆隂也故稱婦焉九二以剛明之才當閒達之
任受羣蒙之歸則宜寬以俟之故稱包納焉包則有
容而无擇納則有受而无却皆寬也人皆有聖賢君
子之質柰何絶之以苛三后之化頑民所謂无忿疾
于頑有容德乃大是也然六五之童蒙有求於二而
二匪求於五乃曰子克家何也臣之事君如子之事
父責難納誨陳善閉邪正使致君以堯格君於天如
伊尹周公亦臣子分内事耳亦如子之幹蠱克家耳
非功也剛柔接者以五之柔下際於二也婦羣蒙尊
教者也子九二尊受教者也
六三勿用取女見金夫不有躬无攸利象曰勿用取女
行不順也
女德以順為正三仰舍上九之應而俯從九二之強
是女見利而動者也非順也動以利則身非其身失
其身則利非其利是以君子勿取也何為不取以順
為正也陳相下喬而入幽即六三舍上而從下公孫
曲學以阿世即六三見利而失身斯女不可取也斯
士獨可用之无所不至矣金夫夫之挾厚利者九二
剛而乾體乾為金
六四困蒙吝象曰困蒙之吝獨遠實也
蒙非教不瑩教非賢不親四以昏蒙之資而遠於上
下二陽剛健篤實之賢宜其困而吝也窒於通之謂
困嗇於復之謂吝吝疾者諱醫吝過者諱師四之困
蒙而復吝於親賢所謂困而不學民斯為下者與然
則聖人真絶而不教乎是教也非絶也仲尼之於陽
貨孺悲皆所不見疑絶也然闞亡取瑟是亦不屑之
教誨也使二子而改則困而知之與生而知之學而
知之一也如吝何
六五童蒙吉象曰童蒙之吉順以巽也
有童穉之蒙有小民之蒙有學者之蒙有聖人之蒙
六五以人君之尊乘巽順之德自居於童穉之蒙以
下學於九二剛明之賢此聖人之蒙也聰明睿智而
守之以愚者也高宗自以其德弗類而學於傅說武
王自以不知彛倫而訪於箕子所以聖益聖與此謂
蒙以養正聖功者也晦其中正而養之以蒙如霧蒙
日乃所以養日其明不費故其照不匱非作聖用功
之深孰能與於此
上九擊蒙不利爲宼利禦宼象曰利用禦宼上下順也
初六發蒙九二包蒙上九擊蒙蒙至於擊則繼之以
怒矣教其未裕乎蓋包者容其發之所不廸擊者攻
其包之所已窮發之之蚤而包之之極然猶蒙而不
化至於為宼上之人不得已攻伐而扞禦之則上之
辭順而天下之心亦順之矣上下俱順則彼宼者何
利而此禦宼者何不利哉虞之三苖周之三監蒙而
為宼者也禹周公之征擊蒙而禦宼者也上者蒙之
終故不化九者陽之窮故必擊
䷄(乾下坎上)
需有孚光亨貞吉利涉大川
需者有所須而動有所待而發傳曰需事之下又曰
需事之賊言猶豫不决之害事也而光且亨且吉且
利何也易之需非不决之需見險而未可動能動而
能不動者也孚且貞故也孚者以誠待詐詐窮而誠
自達貞者以正待邪邪詘而正自伸惟誠惟正无敵
於天下是惟无動動則亨吉雖大川亦可涉而利也
先主所謂操以詐孤以誠操以暴孤以仁蓋假之者
也假之者且然而况性之身之者乎乾之剛健誠且
正也坎之險䧟邪且詐也大川坎也
彖曰需須也險在前也剛健而不䧟其義不困窮矣需
有孚光亨貞吉位乎天位以正中也利涉大川往有功
也
以乾之尊遇坎之險而能不䧟不窮者剛健而已剛
則其静不可動健則其動不可禦静不可動則能忍
以需險之衰動不可禦則能决以濟險之窮我何䧟
何窮之有彼无剛健之才見險而不能忍者其能免
於䧟且窮乎雖然亦必德與位並而後可以吉須也
位乎天位則有位矣正中則有德矣无位而須者无
濟險之勢伯夷避紂是也无德而須者无濟險之資
秦未亡而陳涉先亡是也以在天之位秉正中之德
利涉大川往則有功文武須暇五年是也天位謂九
五乘乾也正中兼二五而言也
象曰雲上于天需君子以飲食宴樂
升而未降則天下望雲而徯雨藴而未施則君子藏
器以待時待時者夫何為哉飲食以自養宴樂以自
怡而已此顔子簞瓢陋巷之日謝安游宴東山之時
也雖然飲食宴樂以須其時惟有德之君子而後能
也不然含哺之氓皆顔酒荒之士皆謝矣
初九需于郊利用恒无咎象曰需于郊不犯難行也利
用恒无咎未失常也
坎水為險初九去險遠矣故需于郊郊遠於水之地
也宅於水而資舟備難者也宅于郊而馮河犯難者
也无難而犯難以求利不若守常之為利无難而不
安于守常若穆公伐鄭夫差伐齊其咎何如哉
九二需于沙小有言終吉象曰需于沙衍在中也雖小
有言以吉終也
渚自水出曰沙需于沙則去水之險漸近矣近水者
未溺沙傾則溺近難者未隙言出則隙九二以陽居
隂則寬綽而有衍以位居中則正大而不過寬而不
過則小有言之隙可以窒而不開矣吳濞以太子之
隙常出怨言矣文帝寬而不詰故終其世而亂不作
所謂終吉也
九三需于泥致宼至象曰需于泥災在外也自我致宼
敬愼不敗也
初需于郊止而不敢進二需于沙進而不敢逼三進
而逼于水矣泥者逼于水者也雖逼于水未溺于水
也何也坎之災猶在外也災在外而我逼之是水不
溺人而人狎水者也狎水死者勿咎水致宼敗者勿
咎宼自我致之故也雖然善備无宼善禦无敗既有
宼矣敬愼以禦之猶不敗也不敗於宼不若不致夫宼
不致夫宼不若不逼夫宼三居健之極進之勇能不
逼乎不然在外之災安能宼我楚非宋宼也襄公與
楚争霸而敗于泓宋致宼而不敬愼也晉非楚宼也莊
王與晉争鄭而勝于邲楚敬愼而晉否臧也
六四需于血出自穴象曰需于血順以聽也
隂陽相勝亦相伺也乾之三陽所以需而未敢進者
伺坎之衰也盜憎主人亦伺主人故六四亦需三陽
之逼己也雖然三陽厄于險故同力以濟險四以一
隂柔之資而當三剛健之敵傷于陽必矣血者傷也
物傷必避避必順以聽命出自穴者傷于陽而避陽
且聽命于陽也君子之于小人不可窮也三陽彙進
一隂退避需之險于是濟矣為君子者勿窮小人可
也王允既誅董卓而不宥傕汜光弼垂定河北而復
圖思明皆不開小人順聽之門之禍也坎為血卦
九五需于酒食貞吉象曰酒食貞吉以中正也
陽彙而進隂引而退九五以陽剛居中得正而位乎
天位險者夷難者解天下治平矣於此何為哉涵養
休息與天下相安于无事而已不可移濟險之道為
履平之道也萬物需雨澤人需飲食天下需涵養雲
上于天物之需也需者飲食之道人之需也需于酒
食貞吉天下之需也酒食者養天下之謂成康文景
得之矣有險樂險則媮周平王晉元帝是也无險行
險則擾秦始皇漢武帝是也
上六入于穴有不速之客三人來敬之終吉象曰不速
之客來敬之終吉雖不當位未大失也
險至上而終需至上而極險終則變陽極則升乾之
三陽欲進而坎為險以阻之至上六則終而變矣三
陽雖為客其需我之變久矣我終能遏其來乎敬以
納之而已主孤而客衆主雖有危之勢敬客以及主
主亦有安之理入于穴者主安也桓溫作難于晉晚
而病亟猶幸不殺王謝晉室安而桓氏亦安此其效
也不當位隂居上則僭也僭而未大失者小人敬君
子抑亦僭之救也與不然壅甚必决藴甚必裂如
秦末之法吏漢季之閽寺衆所快也亦所憫也君
子之于小人亦然
䷅(坎下乾上)
訟有孚窒惕中吉終凶利見大人不利涉大川
物有作之而止止之而作者民之遜與争是也訟者
争之尤也故聖人止之不一而足誠心而无詐者必
不訟窒隙而无仇者必不訟惕厲而懼刑戮者必不
訟中和而不狠愎者必不訟如是則吉也非訟之吉
也不然訟至于終極而不反其凶必矣利見大人見
九五以决訟也不利涉大川犯大難而興訟也訟之
吉者四凶者一利不利者亦各一曰吉曰利非勸訟
也皆止訟也
彖曰訟上剛下險險而健訟訟有孚窒惕中吉剛來而
得中也終凶訟不可成也利見大人尚中正也不利涉
大川入于淵也
訟常解于相平而合于不相下險者狡而工于争健
者強而力于争二人相遭其肯相下而不訟乎以坎
之險遇乾之健訟之所自起也剛來得中者九二自
外而來興訟之主也中正者九五聽訟之主也大川
坎也
象曰天與水違行訟君子以作事謀始
天道上行水性下注天左而西水右而東相違而行
此訟之象也止訟在初聽訟亦在初故仲尼聽父子
之訟不咎其訟者而咎上教之不行此民之訟也又
有大者焉甘陵南北部之禍始於其徒之相非此士
之訟也又有大者焉牛李朋黨之禍始於其進之相
傾此臣之訟也又有大者焉吳越世讐之禍始於一
矢之加遺此國之訟也又有大者焉漢武匈奴之禍
始于平城之宿憤此天下之訟也不謀其始訟之禍
何如哉曷謂始曰心故君子必自訟自訟者訟心也
訟心者祥訟人者殃
初六不永所事小有言終吉象曰不永所事訟不可長
也雖小有言其辯明也
初六九四訟之敵也然六之才弱而位下才弱者有
慙忿而无遂心故雖訟而不永位下者敢於微愬而
不敢于大詬故雖有言而小不永則易收小言則易
釋所以終吉然六之隂静非首訟者也九四以強躁
而挑之初六不得已而應之兩訟有強弱弱者多勝
強兩辭有應感感者多不勝應故初與四辯而初得
其明也豈初之能必明哉非聽之者明則強者以後
罷勝感者以先入勝矣要之不永所事初六不可不
深戒也虞芮之訟一入周境自媿而解不永所事之
效也
九二不克訟歸而逋其邑人三百戶无眚象曰不克訟
歸逋竄也自下訟上患至掇也
九二興訟之主然初六與九四為敵非與九二訟者
也六三從上而不訟亦非與九二訟者也九五君也
九二臣也臣无訟君之理亦非九二所敢訟者也所
與訟者其唯九四上九乎然九四近君而剛上九居
上而亦剛九二乃恃其剛以訟二剛以寡訟衆以下
訟上其訟不勝宜也然能憣然而改退然而歸來其
邑而逋焉庶幾无刑戮之眚也不然掇禍无敵矣子
玉剛而无禮陽處父剛而犯怨所以不免與二柔也
故能逋
六三食舊德貞厲終吉或從王事无成象曰食舊德從
上吉也
訟之六爻唯五聽訟唯三不訟餘皆訟者也三介乎
二剛之間能正固而不動能危懼而不争從上而
不居其成故能保其禄位而終吉也食舊德保其禄
位也從王事從上九也鄭駟良之争子産兩无所從
齊欒陳之難晏嬰兩无所助所以安也
九四不克訟復即命渝安貞吉象曰復即命渝安貞不
失也
九四之訟初六以上訟下挾貴而訟以強訟弱挾力
而訟初非四之敵也然舉二者之訟質之九五剛明
中正之君何貴之私何力之撓哉故初六之辨遂明
而九四之訟不勝訟不勝而吉何也能自反其身而
就于義命能自改其過而安於貞固猶可以吉也非
吉之大也僅不失於吉而已渝者變而改也不然如
竇嬰之助灌夫趙廣漢之脅魏相公孫賀之捕朱安
世欲以免人乃不免其身欲以免罪乃所以獲罪
九五訟元吉象曰訟元吉以中正也
以中正之君聽天下之訟中而不過則上无淵魚之
察正而无私則下无梗陽之賂直者伸枉者媿尚何
訟之有畫衣冠而不犯虚囹圄而不式可也此天下
之大吉也元大也
上九或錫之鞶帶終朝三禠之象曰以訟受服亦不足
敬也
上九訟而終凶者也儻或訟而勝勝而受賞猶不足
敬而况衆皆禠而奪之乎而况未必勝且未必賞乎
或之者未必之辭也故楊惲告霍氏息夫躬告東平
初以此而侯卒以此而誅事也好還天道固然
誠齋易傳卷二
