誠齋易傳卷五
宋楊萬里撰
䷎(艮下坤上)
謙亨君子有終彖曰謙亨天道下濟而光明地道卑而
上行天道虧盈而益謙地道變盈而流謙鬼神害盈而
福謙人道惡盈而好謙
自天道下濟而光明以下言謙之亨也自天道虧盈
而益謙以下言盈之損也九三以乾下坤故下濟一
陽故光明坤本居下故卑今居上故上行山高而降
于地謙之尤也地卑而藴夫山謙之益也舊說謂山
能下為山之謙郭氏謂非山之謙地之謙皆偏也非
山之謙何以能降于地非地之謙何以能藴夫山乾
自虧而下濟乃有光明之益坤自卑而變上乃有流
行之通曰虧曰變謙也曰益曰流亨也何必中昃盈
食岸為谷谷為陵然後為虧益變流之證哉神人之
道亦若是爾害也福也惡也好也果自外乎
謙尊而光卑而不可踰君子之終也
君子德彌尊而心彌卑以保其德乎非保其德也進
其德也保者惜其既足進者歉而未止惟其歉而未
止故德尊而益光卑而益尊以此始以此終其進德
也庸有既乎故謙者君子進德无既之壑也
象曰地中有山謙君子以裒多益寡稱物平施
山不能有天地而地能有天山君子觀此而得天之
理多或裒之寡或益之不稱則慍不平則忿君子觀
此而得物之理大取諸天小取諸物君子觀此而得
謙之理
初六謙謙君子用涉大川吉象曰謙謙君子卑以自牧
也
初六以至柔處至下謙之謙也謙之謙其過謙乎曰
盈患過謙不患過至柔謙也至下養夫謙也牧養也
謙何俟夫養曰盈日鋤日不除謙日養日不長此顔
子若無若虛之謙
六二鳴謙貞吉象曰鳴謙貞吉中心得也
位以德躋德以位衰二以柔順之德居大臣之位此
君子所甚懼也是故號鳴咨詢以講求謙之道鳴者
講求之切也柔順謙之資講習謙之學所以謙而正
正而吉也非中心之自得鮮不為貴位所移矣此禹
拜昌言之謙
九三勞謙君子有終吉象曰勞謙君子萬民服也
九三以一陽主五隂禀剛陽之才任天下之重以有
大勲勞于天下勞而不謙其勞必奪謙而不誠其盈
必廢所以有終則吉也萬民服者非服其勞也服其
勞而謙謙而終也大哉謙乎大哉謙之有終乎周公
公孫碩膚上也子儀功蓋天下而主不疑其庶乎
六四无不利撝謙象曰无不利撝謙不違則也
爻之利有利于承上有利于乘下六四近六五之君
居九三之右上承謙德之君非謙則傲傲者違承上
之則下乘勲勞之臣非謙則忌忌者違乘下之則違
其則者乖其宜也惟謙則施之上下无不利矣撝施
也此臯陶予未有知之謙勃驕主傲也渾排濬忌也
六五不富以其鄰利用侵伐无不利象曰利用侵伐征
不服也
五以君上之尊體謙柔之德欿然不有其崇高富貴
之勢此一卦謙德之盛也推不富之心納天下之善
則其臣鄰翕然舉衆善以歸之矣高帝不如三子故
能有三子兼天下之智合天下之勇焉往不利哉利
用侵伐姑舉其大者雖然謙无不利遂挾之以靡不
為乎聖人戒之曰征不服也不服而征不得已耳舜
征苖不得已也武征匈奴不得已乎
上六鳴謙利用行師征邑國象曰鳴謙志未得也可用
行師征邑國也
上六位愈高志愈下亦如六二號鳴以求謙之益則
衆善畢赴焉往不利哉衆人以居高為得志上六以
居高為未得志此善之所赴也衞武享國百年而作
抑詩以自警且曰勿以我耄而舍我其教戒我此上
六之鳴者與
䷏(坤下震上)
豫利建侯行師
建侯天下禍福之始行師天下禍福之終天下事有
大于二者乎然動而順天下之理舉而順天下之心
理動而人心順心順而人心說則二大事一小事其
焉往不利而况小于二事乎豫說也
彖曰豫剛應而志行順以動豫豫順以動故天地如之
而況建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
順言理豫言心何以知理之當然哉心之同然是也
觀人心則見天理蓋人心天理之集也循其所當然
斯得天下之大說故曰順以動豫理先心而得也合
其所同然斯行天下之大順故曰豫順以動理後心
而行也豫矣順矣天地亦如之而於建侯行師乎何
有何以知天地亦如之乎天地能順晝夜而不能以
夜為晝能順寒暑而不能以暑為寒順之故三光全
而寒暑時違之則薄食興而愆伏起聖人得此不言
而信不怒而威天下信于動先說于動後尚何事刑
罰哉而況建侯行師乎不然逆尾大之勢而建侯必
為漢之吳楚違舉國之諫而行師必為秦之淮淝何
利之有坤順震動九四剛五隂應書曰水清四海言
兵寢也易曰刑罰清言刑措也
象曰雷出地奮豫先王以作樂崇德殷薦之上帝以配
祖考
順以動者天理出而奮者天聲師其理以建侯行師
師其聲以作樂崇德聖人何為哉天而已矣
初六鳴豫凶象曰初六鳴豫志窮凶也
九四豫之主初六四之應當逸樂說豫之時以隂柔
居下之資而有上下交應之嬖挾口才以濟狡志利
其身亦凶其身凶其身亦凶其國曰鳴豫小人有口
才者也曰志窮狡志而極其欲者也故暴公以讒鳴
伊戾以諛鳴儀秦以說鳴髠衍以辯鳴晁錯主父偃
以謀鳴江充息夫躬以訐鳴王叔文以治道鳴李訓
以大言鳴鳴乎下應乎上凶在其中矣而况極其志
者乎初六地之初九四雷之初二者交應雷聲初出
地也故為鳴豫鳴謙則吉鳴豫則凶何也謙可鳴也
豫不可鳴也
六二介于石不終日貞吉象曰不終日貞吉以中正也
二以隂處隂静而貞也位乎中爻中而正也是豈升
盤樂之堂躋懷安之域者哉故其處豫如介石其去
豫如脱兔何俟終日吉孰大焉蓋袗衣不能易舜之
陶漁赤舄不能萌旦之驕吝
六三盱豫悔遲有悔象曰盱豫有悔位不當也
有人主之近幸有人臣之近幸六三人臣之近幸也
以隂邪居陽位據下卦之極高九四之大臣進則盱
而仰視其上之豫方且位已逼而進不厭此悔之道
故陽虎幸于季氏則圖季氏上官桀幸于霍氏則圖
霍氏季霍幾危虎桀亦敗所謂盱豫悔聖人不許其
盱也退則遲而固戀其豫之寵方且患將及而退不
速此亦悔之道故潘岳知負阿母而不能離賈謐蕭
至忠知善宋璟而不能去公主客主同誅交相為累
所謂遲有悔聖人非幸其遲也不許其盱折其萌也
非幸其遲哀其成也長禍之萌而不悟樂禍之成而
不去何也人不稱位位不當望而已吁小人亦何利
於位哉
九四由豫大有得勿疑朋盍簪象曰由豫大有得志大
行也
動天下之大舉以規天下之大功其難有五有志无
位志則不伸有位无主位則不定有主无助主則不
堅有助无才助則不立九四為動大舉之主致天下
之豫我之由也非兼五得以超五難吾未見其動之
有濟也小動猶難況大動乎九四以剛陽大有為之
志果决不疑之才而居近君大臣之位主之以六五
柔順之君助之以衆隂上下之朋小動小得大動大
得何五難之有大禹興治水之大役伊尹任伐夏之
大事周公决東征之大議是也故得曰大有得志曰
大行皆大動也朋盍簪五隂合聚而助之也盍合也
簪聚也
六五貞疾恒不死象曰六五貞疾乘剛也恒不死中未
亡也
六五以柔弱之資居逸豫之時耽宴安之酖所以疾
也有九四剛正之臣以正之所以貞也一正君而國
定然其效止于恒疾而不死終不能去疾為全人何
也弱也元帝有望之望之不能使之為孝宣安帝有
楊震楊震不能使之為光武正而不死中而未亡九
四之力已不少矣自正者挺而速見正者揉而復
上六冥豫成有渝无咎象曰冥豫在上何可長也
上六以資之柔居豫之極昏冥于逸豫之樂其咎成
矣而无咎者極而能變故也知逸豫之不可長憣然
而能變安知逸豫之主不為憂勤之主乎渝變也豫
而能變則為太甲為齊威王不變者小則漢成帝唐
明皇大則太康唐莊宗
䷐(震下兑上)
隨元亨利貞无咎
元亨亨之大利貞貞則利隨而不正咎必至焉何亨
之有故聖人有隨之隨有不隨之隨堯俞禹拜隨之
隨也害有在于象恭則吁僝功之薦利有在于遷國
則違胥怨之咨不隨之隨也惟貞之隨惟大亨无咎
之歸兑少女震長男男行女隨
彖曰隨剛來而下柔動而說隨大亨貞无咎而天下隨
時隨時之義大矣哉
剛凌柔則離柔乘剛則争剛下柔則說說則隨初九
以乾之剛下于坤之二爻九四九五以乾之剛下于
坤之一爻三剛自外而來以下于三柔故動而說隨
也曰大亨貞无咎動而貞也曰天下隨時孰為時也
聖人也不曰天下隨聖人而曰隨時隨其動而貞之
時也貞者道之體動者道之用時者道之跡聖人以
用隨體天下以跡隨用故時出於聖人天下隨聖人
時成于天下聖人隨天下大哉時乎大哉隨時之義
乎震動兑說
象曰澤中有雷隨君子以嚮晦入宴息
兑正秋也收雷之時也君子觀象而得息之義日入
而息君子獨能違而不隨乎而况静作因革仕止久
速之時乎然則仲尼終夜不寢周公夜以繼日非與
曰易之隨時天也聖人之競辰人也嚮晦日將夕也
初九官有渝貞吉出門交有功象曰官有渝從正吉也
出門交有功不失也
主是事之謂官隨以動而說為義也孰主是動非震
之初九乎天下之事不動于常而動于變渝者變也
初九主一卦之動當事變之始其古之發大難當大
變决大議者乎主是變也非有以仗天下之至正開
天下之大公未見其濟也故正則吉公則不失貞者
正也出門者公也董公進發喪之議而名項為賊故
王晁錯决削地之議而漢有其地故亂正則吉不正
則凶也舍御事艱大之言而從十夫之謀故成東征
之功用訓注小人之策而舍裴度李德裕之賢故稔
甘露之禍公則有功私則無功也為初九者其動可
輕乎哉出門而交謂震出而交兑也吾動而彼說隨
斯有功而不失矣
六二係小子失丈夫象曰係小子弗兼與也
以六二視三四則六三小子九四丈夫六二居大臣
之位偏係于六三則必失九四非九四不我即也隨
於䁥則遠者不麾而自去從于邪則正士不問而自
疎勢不兼也故薳子馮初嬖八人而巫臣退避以遠
罪郭子儀初信張曇而幕僚相率以求去而况不為
薳郭者乎牽于彼而吾隨之曰係
六三係丈夫失小子隨有求得利居貞象曰係丈夫志
舍下也
以六三視二四則六二小子九四丈夫六三之志舍
六二從九四惟不失其所隨故有求而必得非求在
外而可必也求在我而可必也求道得道求仁得仁
孰能禦之利居貞貞者求在我者也陳相舍陳良而
從許行六二以之夷子舍墨氏而見孟子六三以之
九四隨有獲貞凶有孚在道以明何咎象曰隨有獲其
義凶也有孚在道明功也
得天下之心致天下之隨君道也九四處大臣之極
逼君位之近而得人之隨雖正亦凶况不正乎惟中
有愛君之誠外盡為臣之道又全之以明哲之節可
以保其功名而免危疑之凶矣程子謂非聖人大賢
則不能伊周孔明是也其次則郭子儀淵哉程子之
言也不然正則為徐偃王霍光不正則為莽卓雖不
凶猶凶也
九五孚于嘉吉象曰孚于嘉吉位正中也
九五以乾之陽剛居兑之中正為一卦說隨之主應
六二正中之臣此聖君至誠樂從天下之善者也吉
孰大焉孚誠也嘉善也堯之舍己從人舜之聞見一
善上也高祖從諫轉圜太宗導人使諫次也堯舜聖
之隨高祖太宗賢之隨
上六拘係之乃從維之王用亨于西山象曰拘係之上
窮也
上六以柔順之德居說隨之極得民心之隨固結而
不可解亡以為喻若有以拘而係之者喻之不足若
又從而縶之維之者是雖逃之有不脱辭之有不聽
而况可得間而離之乎二程以為太王居岐龜山楊
氏以為文王居西山之事上窮上之極
䷑(巽下艮上)
蠱元亨利涉大川先甲三日後甲三日彖曰蠱剛上而
柔下巽而止蠱蠱元亨而天下治也利涉大川往有事
也先甲三日後甲三日終則有始天行也
蠱泰之變泰之初九上而為蠱之上九泰之上六下
而為蠱之初六故蠱亦泰之壞陽上而不降隂下而
不升則上下之情兩隔而不通巽順而不健艮止而
不行則上下之才兩弱而不立天下之事焉得而不
壞乎蠱事之壞也蠱壞矣而曰元亨曰天下治何也
蓋桓以無知興文以里丕霸故亂為治根蠱為飭源
雖然亂不自治蠱不自飭不植不立不振不起故利
於濟大難往有事也然則其遂徑涉而徒往乎曰否
舉事之始逆慮其敗當在事先追愛其成當在事後
庶乎其可甲始也先後各三日思之詳也終則有始
者尤以後甲為重也後甲終也能謹其終則能保其
有始矣
象曰山下有風蠱君子以振民育德
无事而不動山也山下有風則風薄山而事生風落
山而事壞君子當有事而壞之時起而飭之則將奚
先飭壞在振民振民在育德振者作而起育者養而
施風言振山言育
初六幹父之蠱有子考无咎厲終吉象曰幹父之蠱意
承考也
初六弱于才而卑于位然當壞之時為子而辭其幹
乎能幹則其父有子有子則其父无咎然弱于才矣
何以能幹盡惕厲之意以承其父之意則吉矣曰考
則非存曰意則繼志不然弱才而強决卑位而高步
涉佗之誅欲尊晉也南蒯之叛欲強魯也知幹而不
知厲者也
九二幹母之蠱不可貞象曰幹母之蠱得中道也
初六承考九二幹母譬之家其父亡而母存乎家有
父則一子而易治家无父而有母則衆子而難立然
則九二其孰為母六五是也六五才既弱體又止則
君非大有為之主九二德雖陽剛資則巽順則臣非
大有為之佐事壞于考主于母幹于衆子母倚子者
也衆子倚長子者也九二是也而長子又以柔順之
資佐其母此時為何時也其幽王之末造平王之初
政乎故晉文侯非中興之佐平王非中興之主東遷
之業就而文武成業微矣曰不可貞不可反之正也
曰得中道僅得為中才之事也雖然六五吾有憾也
九二吾无憾焉使九二而非順則為田常為意如為
莽卓為王敦桓溫矣求為文侯可得乎豈惟无憾於
九二吾猶為六五賀也
九三幹父之蠱小有悔无大咎象曰幹父之蠱終无咎
也
革弊者非剛則革不力過剛則禍必亟過剛而禍不
亟者九三其庶乎然亦危矣九三以剛處剛過剛也
見天下之弊不勝其憤欲一决而去之此其禍不為
晁錯則為景延廣然能小有悔而无咎者九三處巽
之極以極順行過剛故過而不過小有悔過剛也无
大咎極順也子房之安太子仁傑之存唐嗣其蠱之
九三乎
六四裕父之蠱往見吝象曰裕父之蠱往未得也
天下之壞有大壞之壞有補而未全之壞大壞革之
可也補而未全徐之可也補壞之才有革而補之之
才有徐而補之之才革而補之強于才者也徐而補
之弱于才者也六四居下卦之上上卦之初當初六
九二九三幹蠱之後事之壞者亦少飭矣其未飭者
皆補而未全者也六四以隂柔之才居近君之位此
大臣之弱于才而膺補壞未全之任者也可以徐不
可以亟可以寬不可以廹故曰裕父之蠱勸以寬也
又曰往見吝曰往未得戒其廹也高帝革秦為漢漢
不秦矣亦未三代也補而未全者也惠帝欲有為曹
參欲无為非不為也自量其不如蕭何而不敢為也
故能成清静寧一之治此蠱之六四寬裕而不敢勇
往者與
六五幹父之蠱用譽象曰幹父用譽承以德也
六五以柔德居君位繼父業乃能成幹蠱之治者用
其譽髦之臣承以衆賢之德也初六之小臣倡其幹
九二之大臣柄其幹九三之近臣勇于幹六四之大
臣致其裕六五何為哉恭已正南面而已衆賢所輔
君无隂柔而况剛明之君乎然則閹之弊文宗曷為
不能革曰文宗有六五之柔无六五之輔非无輔也
有一裴度而不能用也
上九不事王侯高尚其事象曰不事王侯志可則也
臣事君子事父一也上九臣也而不事王侯然則為
子而不事父與蓋上九之不事其君有三當天下蠱
壞之時君子皆有振而飭之之心今也有初六九二
九三以幹之又有六四以裕之又有六五之君兼羣
賢之幹裕者而用之則上九不必為上九之與九二
九三其德同其位殊則上九不得為若夫天下大壞
盡羣賢之力佐隂柔之主萬一不振一木獨能支傾
厦乎則上九不可為然則上九之不事王侯非志也
時也志在我時在天君子不以我違天亦不以天喪
我舍之則藏不可則止時也於是不事王侯非不事
也不得事也非以為高尚也人高尚其事也故曰不
以我違天雖然畎畝不忘君江湖存魏闕志也曷嘗
去于心乎故曰不以天喪我此其事雖外為天下之
所高而其志實為天下之可法巢許夷齊四皓嚴光
其人也與荷蓧晨門異矣
誠齋易傳卷五
