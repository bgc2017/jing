詩經通義卷五吳江朱鶴齡撰
陳
蘇傳列國之風皆有所由起其降也雖善者不能無
弊是故晉以堯之遺風為儉不中禮陳以太姬之餘
俗為遊蕩無度(說本鄭氏詩譜)亦理勢然也○王應麟曰變
風終于陳靈詩遂亡矣夏南之亂諸侯不討而楚討
之中國為無人矣春秋所為作歟
子之湯兮宛丘(郡縣志宛丘在陳州宛丘縣南三里季本曰毛傳四面高中央下曰宛丘爾雅)
(丘上有丘曰宛丘輿地廣記獨取爾雅之說謂今其地形則然蓋必有所徵矣)之上兮洵有情
兮而無望兮○坎其擊鼓宛丘之下(讀如戶)無冬無夏值
(音穉○傳持也)其鷺羽(無冬無夏與末章同不必叶○周禮有大舞有小舞大舞籥舞也左手執籥右)
(手秉翟是也小舞羽舞也值其鷺羽是也)○坎其擊缶(音否)宛丘之道(讀如鋀)無
冬無夏值其鷺翿(音導讀殖酉反音受)
序宛丘刺幽公也淫荒昏亂游蕩無度焉
子之湯兮毛以為刺大夫與序不同然二說本合蓋
風行自上刺大夫亦是刺幽公耳朱子以為不知何
指則此詩果安屬耶無望謂無威儀可瞻必斥有位
者言之說者謂詩序毛公所作觀宛丘傳知其不然
也使序果出毛公不應與傳異同
宛丘三章章四句
東門之枌(音文○爾雅榆白枌孫炎曰榆之白者名枌郭璞曰枌榆先生葉卻著莢皮白色)宛
丘之栩(音許)子仲(傳子仲陳大夫氏)之子婆娑(吕記婆娑不必是舞但裵徊翺翔之)
(義)其下(讀如戶)○榖旦于差(音釵讀七何反音蹉○榖旦猶言良長孔氏以為無隂雲)
(風雨為穀旦差鄭訓擇謂擇善地而遊)南方之原(毛鄭作南方原氏之女疏云春秋如陳葬原仲)
(是陳有大夫姓原氏也集傳作高原之處)不績其麻(叶謨婆反音磨)市也婆娑(集傳差麻)
(與娑叶原字無韻)○榖旦于逝越以鬷(音宗)邁(讀力制反音利○箋言男女總集而)
(行往所會之處)視爾如荍(音翹○爾雅郭璞云今荆葵也似葵紫色陸璣疏芘芣一名荆葵花紫綠)
(色微苦)貽我握椒
序東門之枌疾亂也幽公淫荒風化之所行男女棄其
舊業亟會于道路歌舞于市井爾
疏序云男棄其業子仲之子是也女棄其業不績其
麻是也會于道路首章上二句是也歌舞市井婆娑
是也○嚴緝後序附益講師之說時有失詩意者首
序之傳源流甚遠方作詩之時非國史題其事于篇
端雖孔子無由知之或欲并首序去之非也桑中凑
洧諸詩或謂淫者自道此詩亦謂男女聚會賦其事
以相樂蓋不用首序刺奔刺亂疾亂之說耳如此則
凡刺詩皆淫人動于淫思發為淫辭非止于禮義者
矣聖人何取淫人之言著之為經而使天下後世諷
誦之耶故凡刺詩皆作者刺淫非淫者自作此詩不
績其麻市也婆娑正是誚責語非相樂之辭信首序
未易去也
東門之枌三章章四句
衡(古横字)門之下可以棲遲泌(王志長曰泌毖通泉水云毖彼泉水傳云毖然流也)
(此傳云泌泉水然則泌為泉水之流貌非謂泌為泉水也)之洋洋可以樂(音洛)飢○豈
其食魚必河之魴豈其取(去聲)妻必齊之姜○豈其食魚
必河之鯉豈其取妻必宋之子
序衡門誘僖公也愿而無立志故作是詩以誘掖其君
也(疏云誘者誘其自強令興國致治也)
歐陽義首章言陳國雖小苟有志于立事則亦可以
有為二章三章又言何必大國然後可為大國不可
待而得蘇傳食魚必魴鯉娶妻必姜子則終身有不
獲者矣故從其所有而為之及其至也雖天下之美
無以加之不然雖有天下之至美而常挾不足之心
以待之則終亦不為而已○據序說猶孟子云滕雖
褊小可為善國朱子作隠居自樂而無求之辭語意
酷類從之可也但譏序愿無立志為因僖公之諡而
配以此詩則不然凡序所分作詩時世雖不盡可考
然相承必有原委決無以諡法強配欺天下後世者
朱子之論毋乃過于深文乎
衡門三章章四句
東門之池可以漚(為豆反)麻(讀如磨)彼美淑姬(董氏曰周姬姓陳因元女)
(以封故詩人猶言淑姬孔氏以姬姜為婦人美稱於書無所攷按成九年左傳引逸詩雖有姬姜無棄憔悴何)
(云無考)可與晤歌○東門之池可以漚紵(音宁)彼美淑姬可
與晤語○東門之池可以漚菅(音間○菅茅屬陸璣疏根下五寸中有白粉朱)
(傳云莖有白粉恐脱誤)彼美淑姬可與晤言
序東門之池刺時也疾其君之淫昏而思賢女以配君
子也
蘇傳陳君荒淫無度不可告語故詩人思得淑女以
化之于内蓋婦人之于君子日夜處而無間庶可以
漸革其非如池之漚麻漸漬而不自知也(李氏曰如周宣王之)
(姜后齊桓公之衞姬楚莊王之樊妃皆能夙夜儆戒輔君以成其德不獨人君也吳許升少為博徒妻吕)
(榮躬勤家業奉養其姑教勸升修學升感激自厲遂以成名賢女之助如此)○麻紵資女
工菅茅柔白故思賢女者以之託興朱子作男女聚
會之辭意味殊短
東門之池三章章四句
東門之楊其葉牂牂(音臧)昏以為期(士昏禮漏下三商為昏尚書緯刻謂之商)
(蘇易簡文三商而眠高舂而起昏以為期者親迎之禮必在昏時)明星煌煌(箋時女留他邑不行)
(乃至大星煌煌然)○東門之楊其葉肺肺(楊旭曰肺從本音廢方與皙叶集傳音沛)
(或借義當轉此音耳然于韻難諧且甘棠蔽芾音廢借盛貌此讀本音而借盛貌亦無不可)昏以為
期明星晢晢(音制俗本從析非)
序東門之楊刺時也昏姻失時男女多違(句)親迎(句)女
猶有不至者也
疏昏姻失時者毛以為失秋冬之時鄭以為失仲春
之時按荀子霜降逆女冰泮殺止此毛說所本周禮
仲春之月會男女之無夫家者此鄭說所本○序說
與鄭之丰相類然此事世所希有朱子則曰男女期
會而負約之詩
東門之楊二章章四句
墓門有棘斧以斯(釋文所宜反又音梳古音考音其云徐鍇讀如西)之夫也不
良國人知之知而不已(箋已猶去也)誰昔然矣(蘇傳知而不之去者昔誰)
(為此乎集傳誰昔昔也猶言疇昔也)○墓門有梅有鴞(疏鴞一名鵩亦名梟亦名鴟陸璣疏)
(鴞大如班鳩綠色入人家凶賈誼所賦鵩鳥是也按楚詞注䲭鴞二物鴞今謂之鵂鶹一名怪䲭鴞肉甚美可)
(為羹臛又可為炙)萃止夫也不良歌以訊(讀悉悴反音碎)之(古音考云唐本作訊)
(止)訊予(集傳云疑當依前章作而)不顧顛倒思予
序墓門刺陳佗也佗無良師傅以至于不義惡加于萬
民焉(陳佗文公子桓公鮑之弟也桓公疾病佗殺其太子免而代之桓公卒佗立明年為蔡人所殺蔡人)
(立桓公子躍是為厲公事見左傳○按史記以佗為厲公又以躍為利公蓋厲利聲相近故誤班固以厲公為)
(桓公弟亦誤)
墓門凶僻之地棘生必析之以斧以興陳佗之必當
去也梅雖美木生墓門而惡鳥集之以興太子免之
终見害于佗也(本蘇傳)夫也不良言陳佗也誰昔然矣
言疇昔已然追咎桓公不為佗置賢師傅以致弑逆
之事也顛倒思予亦追咎之辭○按程吕諸家皆從
序蘇傳同而不用其師傅之說集傳以為不知何指
辯說又謂陳無可紀獨佗作亂以是詩與之夫存序
此說亦可垂訓必以無所考據而廢之過矣左傳佗
如鄭莅盟歃如忘洩父知其必不免夫也不良國人
知之此獨非一證耶○郝敬曰陳之有佗猶衞之有
州吁鄭之有叔段皆國家大故采風而無刺奚取乎
風故陳之墓門與衞之終風鄭之叔于田其立戒同
也
吕記左傳載佗勸陳侯許鄭平親仁善鄰之言中于
事理陳侯不許卒見侵伐既而遣佗往鄭盟歃如忘
考其歲月纔數年爾而蠱惑變壊如此此詩人之所
傷也○王志長曰按桓公鮑之立佗生才十年爾桓
公在位三十八年間擇良師傅與佗遊寧必佗之不
義至此極哉桓公以弟之賢否無與於已而孰知身
肉未寒子即受其毒故父兄之棄子弟實自棄也
墓門二章章六句
防有鵲巢卭(音窮○後漢書注博物記曰卭地在陳縣北防亭在焉)有旨苕(此苕謂苕)
(饒可食與小雅苕之華不同彼乃凌霄疏防多樹木故鵲往巢焉卭丘地美故旨苕生焉以喻宣公信讒故讒)
(人集焉)誰侜(音舟)予美(爾雅侜譸同程子曰侜謂譸張迂回誣妄人者必迂回以致其惡予美者)
(憂讒人之誣賢善也集傳指所與私者不可從)心焉忉忉(音刀)○中唐(傳中中庭也唐堂塗)
(也疏釋宫云廟中路謂之唐堂塗謂之陳堂塗堂下至門之徑也唐與陳廟廷之異名其實一也)有甓
(音闢○釋宫瓴甋謂之甓郭璞云㼾甎也)卭有旨鷊(音逆○綬草也陸璣疏五色作綬文故曰綬草)
誰侜予美心焉惕惕
序防有鵲巢憂讒賊也宣公多信讒君子憂懼焉(詩人為賢)
(者憂之)
何楷曰陳宣公信讒事無所考惟史記載宣公二十
一年有嬖姬生子欵欲立之乃殺其太子禦寇禦寇
素愛公子完完懼禍奔齊此亦足為信讒之一證○
歐陽義讒言惑人非一言一日之致如防有鵲巢積
漸搆成之爾又如苕饒之蔓引牽連也中唐有甓非
一甓也亦以積絫而成綬草雜衆色以成文猶多言
交織以成惑義與貝錦同王志長曰防有鵲巢以遠
者試之耳中唐有甓則言及目前矣邛有旨苕其說
蔓延牽連耳旨鷊則羅織成文矣讒人之情狀如此
防有鵲巢二章章四句
月出皎兮佼(音絞)人僚(音了○好貌)兮舒窈糾(音矯○疏行止舒遲姿容窈糾)
(然而美按窈糾指佼人言此古說也集傳則云思者之情以字義言之窈糾懮受天紹于姿容不類從集傳為)
(長)兮勞心悄兮○月出皓兮佼人懰(音柳叶朗老反音浩)兮舒懮
(音黝)受(叶時倒反音紹)兮勞心慅(音草○王氏曰慅言不安而騷動)兮○月出照
兮佼人燎(音料)兮舒夭(上聲)紹兮勞心慘(當作懆七弔反音慥○王氏曰慘言)
(不舒而憂愁)兮
序月出刺好色也在位不好德而說美色焉
集傳作男女相說而相念之辭○陳近楚窈糾懮受
等語已近騷人之致神女賦其少進也皎若明月舒
其光月賦美人邁兮音塵闕隔千里兮共明月意俱
本此
吕記此詩用字聱牙意者方言歟
月出三章章四句
胡為乎株林(王氏曰株夏氏邑名邑外曰郊郊外曰牧牧外曰野野外曰林國語單襄公假道于)
(陳道路若塞野場若棄民將築臺于夏氏及陳陳靈公與孔寧儀行父南冠以如夏氏可證夏氏之邑在國都)
(外)從夏南(讀如吟)匪適株林從夏南○駕我乘(去聲)馬(讀如姥)
說(音税)于株野(音墅)乘我乘(去聲)駒朝食于株
序株林刺靈公也淫乎夏姬驅馳而往朝夕不休息焉
(夏姬陳大夫御叔妻夏徵舒之母鄭穆公女也徵舒字子南徵舒祖字子夏故為夏氏以氏配字謂之夏南陳)
(靈公淫夏姬見左傳)
吕記國人問靈公何為乎株林而從夏南乎詩人則
為之隠曰公非適株株從夏南乃他有所往爾然而
駕我乘馬則舍于株野矣乘我乘駒則又食于株矣
雖欲為之隠亦不可得也
朱氏曰衞之亂至牆有茨而極于是有狄入衞之禍
陳之亂至株林而極于是有楚入陳之禍然則狄非
能入衞也宣姜實召之也楚非能入陳也夏姬實召
之也此所謂女戎也
株林二章章四句
彼澤之陂有蒲(說文蒲似莞而褊有脊滑柔而温)與荷(芙蕖)有美一人傷
如之何寤寐無為涕泗滂沱○彼澤之陂有蒲與簡(音間)
(○即鄭風之簡)有美一人碩大且卷(音權義與鬈同)寤寐無為中心悁
悁(音娟)○彼澤之陂有蒲菡萏(芙蕖未開)有美一人碩大且儼
(李氏曰儼者望之儼然也)寤寐無為輾轉伏枕(讀知儉反)
序澤陂刺時也言靈公君臣淫于其國男女相說憂思
感傷焉
王氏曰東門之枌宛丘之應也澤陂株林之應也○
極道男女慕悦之情如此所以為刺蒲比性之温柔
簡比體之芬芳芙蕖菡萏比色之華豓(三章皆言蒲而變言荷簡)
(菡萏者以柔弱為質而又極其色之美氣之芳也)或疑碩大且卷碩大且儼
不宜以目美人然安知非女悦男之語耶
澤陂三章章六句(東萊說見集傳)
檜
按鄭語史伯以幽王之亂為桓公謀滅虢鄶至平王
初武公滅之則幽王時檜國尚在幽王之前為宣王
宣王任賢使能周室中興不當有匪風之思周道也
宣王以前為厲是衰亂之主考其時事理得相當潁
濱以為檜詩皆為鄭作如邶鄘之于衞不然
羔裘(箋諸侯之朝服緇衣羔裘)逍遥狐裘(箋黃衣狐裘蜡祭之服按玉藻君衣狐白裘錦衣以)
(裼之當引此集傳以錦衣狐裘為朝天子之服用蘇傳之說蘇又本秦風終南詩疏)以朝(蘇傳檜君好盛)
(服故以其朝服燕而以其朝天子之服朝)豈不爾思勞心忉忉○羔裘翺翔
狐裘在堂(疏公堂謂正寢之堂)豈不爾思我心憂傷○羔裘如膏
(去聲○疏上言變易衣裘此言裘色鮮美)日出有曜(傳日出照曜然後見其如膏)豈不爾
思中心是悼
序羔裘大夫以道去其君也國小而迫君不用道好潔
其衣服逍遥遊燕而不能自強于政治故作是詩也
箋先言燕後言朝見不能自強于政治以道去君者
三諫不從待放于郊得玦乃去
范氏曰急于遊燕而怠于政治此賢人所以去也然
其心豈舍君哉故曰豈不爾思勞心忉忉○集傳用
序說而不用其大夫以道去君語則豈不爾思何以
解之
羔裘三章章四句
庶見素冠兮棘人欒欒(音鸞)兮勞心慱慱(音團)兮○庶見素
衣兮我心傷悲兮聊與子同歸兮○庶見素韠(音畢○蔽膝)
兮我心藴(上聲)結(讀訖力反音吉)兮聊與子如一兮
序素冠刺不能三年也
疏傳曰素冠練冠(練冠布為之練熟色益白)也至期而練至祥(大祥)
乃除練後常服此冠故曰練冠曾氏曰詩人思見練
冠蓋當時止為一歲服歟○吕記鄭康成王肅皆以
素冠為大祥之冠引喪服小記除成喪者其祭也朝
服縞冠(縞冠絹為之黑經白緯)之文其說誤矣惟其不能三年
之喪是以嗟傷不見既練之冠若除喪之縞冠雖使
短喪其除之也蓋亦服是服矣至于二章之素衣鄭
說尤不通朝服緇衣素裳初無素衣之制遂轉衣為
裳牽合益甚矣三章之素韠于既練之服雖無所考
觀詩者當得其大意不必委曲瑣細拘于禮文况為
鄭說者既曰衣者衣裳之大名則為毛說者亦曰韠
從裳也衣裳既素則素韠豈不可乎孔氏述鄭又謂
經傳未有以布為素者殊不知經傳以白為素如繪
事後素之類多矣不必專以絹為素也○郝敬曰喪
制朞年外一月小祥以練熟麻布為衣冠再朞外一
月大祥又一月禪而服除閏月不計周衰禮廢不行
三年之喪如春秋諸侯居喪而親迎會盟征伐大夫
以下可知故詩人刺之素冠主練冠是能練冠則能
三年矣(以上皆從毛說)○按毛以素冠為至期而練之冠鄭
以素冠為既祥素紕之冠從毛則所謂不能三年直
是朞即釋服從鄭則謂三年將終特少日月耳王肅
與箋合東萊黜鄭從毛朱子則從鄭
素冠三章章三句
隰有萇(音長)楚(羊桃也陸璣疏葉似桃尖長而狹花赤紫色枝莖弱過一尺引蔓草上)猗(音阿)
儺(音娜古音考音那)其枝夭(平聲)之沃沃樂(音洛)子之無知○隰有
萇楚猗儺其華夭之沃沃樂子之無家○隰有萇楚猗
儺其實夭之沃沃樂子之無室
序隰有萇楚疾恣也國人疾其君之淫恣而思無情慾
者也
序云疾恣謂疾檜君之恣于政刑不知惠恤其下猶
所云淫刑以逞也國人疾其君以下當是後人誤解
恣字而妄益之鄭氏曲說傅會拗僻甚矣朱子謂政
煩賦重國人不堪其苦而作文義粲然朱子每駁序
然亦有功于序如此詩是也(王平仲說與余合)○兔爰之尚
寐無覺苕華之不如無生皆此詩意也東發謂樂子
之無室無家恐難指萇楚不亦固乎
隰有萇楚三章章四句
匪風發兮匪車偈(音挈)兮(陳啟源曰毛傳發發飄風非有道之風偈偈疾驅非有道之車)
(王吉諫昌邑王疏用之吉治韓詩者也可見毛氏之學重于當時如此)顧瞻周道中心怛
兮○匪風飄(爾雅李巡曰回風旋風也一曰飄風)兮匪車嘌(音漂○傳嘌嘌無節度也)
兮顧瞻周道中心弔兮(向楷曰上言風發未明為何風此言飄則所發者是旋風也上)
(言車偈是行之不安此言嘌則不安之見于聲音者也上言怛此言弔先驚痛而後悲傷也)○誰能
亨(吕記普庚反音烹)魚溉(音蓋)之釡鬵(音尋○說文上大下小若甑曰鬵○傳烹魚煩則碎)
(治民煩則散知烹魚則知治民矣陳啟源曰西周之衰極于幽厲其時政煩民散可知故詩人寓其感于烹魚)
(溉釡上所云風飄車嘌心傷周道者意正在此老子云治大國若烹小鮮言治道貴于簡易也毛語蓋有本惜)
(箋疏不能發明)誰將西歸(謂朝聘于周也箋檜在周之東故言西歸何楷曰此時周猶都豐鎬故云)
(然)懷之好音
序匪風思周道也國小政亂憂及禍難而思周道焉
首二句言人之不安如常在疾風之中奔車之上(此張)
(氏說)周道雖適周之路意之所託則周室盛時也北方
魚少烹魚人所願以興周道人所思(此程子說)誰能烹魚
乎吾則滌濯其釡鬵誰將西歸乎吾則懷望其有好
音謂以周室復興之音慰我也朱傳云我願慰之以
好音此好音不知何指
吕記匪風下泉思周道之詩獨作于曹檜何也曰政
出天子則強不凌弱各得其所政出諸侯則徵發之
煩共億之困侵伐之暴惟小國偏受其害所以睠懷
宗周為獨切也戰國房喜謂韓王曰大國惡有天子
而小國利之以此二詩驗之益明
匪風三章章四句
曹
蜉蝣(音浮游○爾雅孫炎曰蜉蝣渠略也朝生暮死陸璣疏甲下有翅能飛夏月隂雨時地中出)之
羽衣裳楚楚心之憂矣於我歸處(吕記詩人憂其君危亡將至猶驕浮自喜)
(而莫可告語也曰吾君倘無所依其于我歸處乎蓋欲如楚芋尹申亥舍靈王于家之為也)○蜉蝣
之翼采采衣服(讀如白)心之憂矣於我歸息○蜉蝣掘(求勿)
(反音倔)閱(集傳掘閱未詳李本曰蜉蝣土中所生掘地而出其文采即有可見也埤雅引管子掘閱得玉)
(今管子無此文或曰閱當作穴)麻衣如雪(箋麻衣深衣諸侯之服夕則深衣也疏麻衣者白布衣禮)
(記注諸侯夕服十五升布深衣而純以采大祥深衣純用布無采飾純音準衣緣也陳啟源曰古時棉種未入)
(中國凡所云布皆麻也吉凶皆用但以精粗為辨而染之以玄黃之色惟深衣則不染鍛濯灰治之純以采與)
(大祥之服異焉此詩麻衣如雪謂深衣也如雪者鍛濯灰治之功也)心之憂矣於我歸說
(音税讀輪爇反音設)
序蜉蝣刺奢也昭公國小而迫無法以自守好奢而任
小人將無所依焉(釋文諸本此序都無昭公字雀靈恩集注有之未詳其正也)
補傳詩不及小人序者以其將無歸依知其所用小
人故不足恃
陳氏曰有法則儉無法則奢儉則寡欲寡欲則小人
無所投奢則多欲多欲則小人得以中其欲而自售
小人得志則其國家必有危亡之禍而彼致禍小人
亦且立而觀之因而挺之耳孰與圖其難而共其憂
哉○鄧元錫曰奢者苟目前為觀而已而不顧其後
故刺之以蜉蝣如蜉蝣之生死止旦暮也即衣裳楚
楚何為矣夫志競則奢愈競則愈奢歸處歸息歸說
不競矣是約奢之道也(解末句亦一說)○奢則國必敝大猶
不堪况小而迫乎衣裳舉一端耳朱傳作刺時人玩
細娛而忘遠慮者蓋推廣言之○陳啟源曰每章次
句指曹君言注疏本以蜉蝣興曹君集傳改為比按
爾雅郭注蜉蝣黃黑色恐不得以麻衣如雪比之
蜉蝣三章章四句
彼候人兮(傳言賢者之官不過候人彼彼曹朝也)何(上聲荷同)戈與祋(都律都外二反)
(咄帶二音疏候人見夏官身何戈祋謂候人之徒屬非官長也祋注疏說文俱云即殳也集傳從之辨詳考異)
彼其之子三百赤芾(何玄子本非律博蓋二反弗口二音○疏芾之形制同于韠)○
維鵜(音梯○爾雅注鵜鶘喙長尺餘頷下胡大如數升囊好羣飛入水食故名洿澤义名淘河)在梁
(傳梁水中之梁)不濡其翼彼其之子不稱(去聲)其服(讀如白○其服即赤芾是)
(也)○維鵜在梁不濡其咮(音晝)彼其之子不遂其媾(音姤○張)
(子曰不遂其媾不稱其寵待也今人謂遂意亦曰稱意○歐陽義鵜鶘當居泥水中以自求食而食今乃高處)
(魚梁之上竊人之魚以食未嘗濡其翼咮如彼小人高位竊禄而不稱其服也陸佃曰鵜沈水食魚則濡其翼)
(咮宜矣今徒立于梁上非特不濡其翼不濡其咮小人無嘉言獻替而尸居于位亦猶是也)○薈(音穢)
兮蔚(音畏)兮(薈蔚鬱茂之貌毛傳云雲興集傳云草木衆多王志長曰薈蔚從草皆草木盛貌詩蓋以)
(草木之盛况雲興之勢也)南山(曹南山也郡縣志在曹州濟隂縣東二十里)朝隮(音賫○隮雲氣)
(升也薈蔚之氣上升為雲吕覽云山雲草莽是也)婉兮孌兮季女斯飢(顧炎武曰詩有)
(一句之中而兼用二韻如其虚其邪日居月諸是也此章則薈蔚自為一韻婉變自為一韻而隮飢又自為一)
(韻古人屬辭之工比音之密如此○蘇傳小人朋黨相援並進于朝如南山之升雲薈蔚而上莫之能止君子)
(守道固窮于下如幼弱之女雖有飢寒之患而婉孌自保不妄從人也)
序候人刺近小人也共(音恭)公遠君子而好近小人焉
疏左傳晉文公入曹數其不用僖負羇而乘軒者三
百人與此詩三百赤芾語合正共公時也(郝敬曰諸侯大夫不)
(過五以曹之蕞爾舉羣臣不能三百人而况大夫言三百者極道其盛耳說詩者不以辭害志)
候人四章章四句
鳲鳩(鳲鳩爾雅名鴶鵴又名布穀方言謂鳲鳩即戴勝郭璞云非也愚按月令鳲鳩拂其羽戴勝降于桑)
(二鳥蓋同類而首有别廣韻云戴鵀頭上毛似勝亦名戴勝埤雅男事興布榖鳴女功興戴勝鳴朱傳鳲鳩一)
(名戴勝蓋據方言而云耳)在桑其子七兮淑人君子其儀一兮其儀
一兮心如結兮(心如結即衞文公之秉心塞淵是也)○鳲鳩在桑其子在
梅(叶莫悲反音迷)淑人君子其帶伊絲其帶伊絲其弁伊騏(騏綦)
(古字通辨詳考異○王志長曰其帶伊絲其弁伊綦正謂其儀一也心之如結不可見觀其儀而已矣服飾容)
(止似屬小節然德器學問于此徵之羔羊素絲五紽素絲五緎都人士狐裘黃黃其容不改詩人美君子之德)
(而寄嘆于衣冠裳帶之間者屢矣檜君羔裘逍遥狐裘以朝則以為變易衣服而刺之傳曰服之不衷身之災)
(也可不慎乎)○鳲鳩在桑其子在棘淑人君子其儀不忒其
儀不忒正是四國○鳲鳩在桑其子在榛淑人君子正
是國人正是國人胡不萬年(讀如寧)
序鳲鳩刺不壹也在位無君子用心之不壹也
箋興者喻人君之德當專壹于下也以刺今在位之
人不如鳲鳩郝敬曰物性誠壹無如鳥之哺于者以
鳲鳩比見人不如鳩所以為刺○以鳲鳩起興刺為
政之不均而其辭乃專美淑人君子蓋即美以見刺
猶鄭之有羔裘也曹未聞賢君足以當此者故知其
為刺也詩緝解末章云思古人而不得見曰胡不使
之壽考萬年乎與序意甚合
蘇傳鳲鳩惟在桑而已其子則不可常也從其在梅
則失其在棘從其在棘則失其在榛是以居一以俟
之而無不及者此得一之要也(李氏曰若母無常處則其子不知所在)
鳲鳩四章章六句
冽(寒也)彼下泉浸彼苞稂(音郎○童粱也)愾(音慨)我寤嘆(寤嘆者厭亂思治之)
(切一寤即嘆也)念彼周京(讀如姜○慨念周道之衰所謂思明王之時也)○冽彼下泉
浸彼苞蕭(讀疎鳩反音修)愾我寤嘆念彼京周○冽彼下泉浸
彼苞蓍(蓍草)愾我寤嘆念彼京師○芃芃(音蓬)黍苗隂雨膏
(去聲)之四國有王郇(音荀○左傳畢原酆郇文之昭也水經注涑水西逕郇城故郇侯國李氏)
(云郇國今河中猗氏縣)伯(毛云二伯鄭云州伯集傳從鄭王制二百一十國為州州有伯)勞之
序下泉思治也曹人疾共公侵刻下民不得其所憂而
思明王賢伯也
田萊多荒惟見稂莠蕭蓍以興民之不得其所(此嚴氏說)
序推本言之以為其君侵刻所致也末章則追古傷
今
程子曰泉之潤物猶政令膏澤之及人今寒冽則不
能潤物在下則不能及物浸漬則害物苞叢生之茂
者乃反害之是皆不得其所也所以愾然既寤而嘆
念周道之盛也
吕記匪風下泉皆思周道之詩然匪風作于東遷之
前此一時也下泉作于齊桓之後又一時也(鄭氏曰匪風尚)
(覬周道之復興故曰誰將西歸懷之好音下泉則不復有覬望之意直愾嘆想慕之而已)
序於檜之卒篇曰思周道也傷天下之無王也於曹
之卒篇曰思治也傷天下之無伯也
下泉四章章四句(程子說見集傳)
豳(文中子說見集傳)
疏豳者周公之事欲尊周公故次于諸國之後小雅
之前非諸國例也○范氏曰豳居風雅之間何也風
之終而雅之始也變風終于曹思明王賢伯而不可
得于是次之以豳反之于周公而後至于鹿鳴言周
之所以成者由周公也○疏義曰豳實周公詩耳何
以不編于魯魯者伯禽封周公不之魯也周公作詩
意在於豳而周公之詩無所可繫故因謂之豳也公
劉入于雅七月不入雅者何公劉言政事七月言風
俗也豳處于變風之末者何曰尊之也尊之者何曰
變而克正也○豳風何以為變䲭鴞之詩君臣之變
也破斧之詩兄弟之變也
七月流火(讀虎委反音喜○疏左傳大火中而寒暑退服虔云十二月平旦火星正中在南方大寒)
(退六月黃昏火星中大暑退是火為寒暑之候七月暑退則此星流于地之未位○曹氏曰公劉正當夏時所)
(用者夏正也)九月授衣一之日觱(音畢)發(讀芳吠反音廢)二之日栗烈
(讀力制反音厲)無衣無褐(讀許例反音戲)何以卒歲(古音考音試又音泄○范氏曰言何)
(以卒歲為歲之終此所謂夏正也)三之日于耜(陳啟源曰毛傳豳地晚寒始修耒耜鄭答張逸)
(以為寒晚温亦晚嚴緝云温晚寒當早鄭說非也毛謂氣候晚而多寒故遲至正月耳此解實本釋文今按箋)
(傳所指晚寒者三條于耜舉趾在正二月與月令季秋修耒耜孟春耕帝籍異期一也七月鳴鵙與月令五月)
(鵙始鳴不同二也纘武功即大閱之禮不以仲冬而以二之日三也孔疏所指者六條月令仲春倉庚鳴而此)
(以蠶月是夏三月一也月令季秋草木黃落而此云十月隕蘀二也月令季秋令民入室而此以改歲三也月)
(令季秋嘗稻此十月穫稻四也月令仲秋嘗麻此九月叔苴五也月令季冬取冰此云三之日納于凌隂六也)
(凡此九者不指人事即紀物候耳論人事則一在夏商之時一在周秦之際相去千五六百年國家之典制民)
(間之土俗不可一律論矣論物候則禽鳥之飛鳴非一鳴即止草木之黃落非一落即盡紀其始則早詠其繼)
(則遲至五榖之種亦有早晚天子嘗新薦廟當在初出時民間則重在收穫季秋入室季冬修耒耜上始出令)
(耳踰月而民畢從令焉季冬取冰即是二之日鑿冰藏之則遲一月勢當然也大閱纘武子丑兩月俱可行周)
(家既有天下或稍更其制總之豳風月令一重在布政令必舉其初而言之一重在紀風俗當舉其盛而言之)
(自不能無後先之異非盡地氣使然也毛公晚寒之說不必過泥)四之日舉趾(傳一之日周正)
(月也二之日殷正月也三之日夏正月也四之日周四月也疏此篇從夏正之十一月至二月皆以數配日從)
(夏正之四月至十月皆以數配月惟三月不書下云春日遲遲蠶月條桑皆是建辰之月而不以數配日月者)
(蓋以日月相對日陽月隂陽則生物隂則成物建子之月陽氣初動物牙蘖將生故以日稱之建已之月隂氣)
(已萌物有秀實成者故以月稱之夏之三月當隂陽之月處生成之際物生已極不得同前而言五之日物尚)
(未成不得類後而稱三月故或日或月不以數配也)同我婦子(顔師古曰其婦子同以食來)饁
(音曄)彼南畝(讀如米)田畯(音俊○田大夫)至喜(集傳通章一韻六帖欲作三換韻火衣一)
(也發烈褐歲二也耜趾子畝喜三也按二章三章于第三句即換韻則此說得之發烈褐皆如字歲讀如雪)
○七月流火九月授衣春日載陽有鳴倉庚(叶古郎反音剛)女
執懿筐遵彼微行(讀如杭○傳微行牆下徑也五畝之宅樹之以桑)爰求柔桑
(王氏曰以九月授衣也故春日始陽則求桑而蠶)春日遲遲采蘩(徐光啟曰蠶之未出者煮)
(蘩沃之則易出今俗猶然故毛云所以生蠶集傳謂蠶生未齊未可食桑故以蘩啖之蓋未嘗目覩其事以意)
(解之耳)祁祁女心傷悲殆(毛云殆始也)及公子同歸(傳春女怨秋士悲感)
(其物化也)○七月流火(箋將言女工自始至成故又本于此)八月萑葦(音完偉○傳薍)
(為萑葭為葦豫畜萑葦為曲簿)蠶月(蠶事非一月故總言蠶月)條(音挑)桑取彼斧斨(音搶)
(○疏斨即斧也惟銎孔異耳銎斧受柄處孔形狹而長曰隋隋湯果反)以伐遠揚(遠枝揚起)猗
(音伊○取葉存條曰猗辨詳攷異)彼女桑(程子曰伐遠揚猗女桑皆用斧斨)七月鳴鵙
(吕記主覓反音臭○伯勞一名鵙郭璞曰似鶷鶡而大惡鳥也仲夏始鳴至七月則鳴之極陸佃曰倉庚知分)
(鳴鵙知至故陽氣分而倉庚鳴可蠶之候也隂氣至而鵙鳴可績之候也王志長曰豳人于七月之内聞鵙鳥)
(之鳴瞿然知為績麻之候矣故曰七月鳴鵙八月載績非謂七月鵙始鳴也)八月載績(傳八月載)
(績絲事畢而麻事起矣)載玄載黃我朱孔陽(王氏曰周禮染人秋染夏夏五色也于時)
(五色皆可以染故有玄黃及朱之色)為公子裳○四月(王氏曰陽生言日隂生言月四月正)
(陽而言月何也四月隂生氣之先至者也)秀葽(音腰○箋物成自秀葽始故首舉之陳啟源曰葽鄭氏以)
(為王萯孔疏已疑之曹氏謂即藥草之遠志名物疏云不榮而實曰秀遠志有花不得云秀且本草言四月采)
(根葉不云采實也未見必為遠志按說文云葽草也詩四月秀葽劉向說此味苦苦葽也葽為苦葽漢人已有)
(具解今遠志味苦又爾雅有葽繞之名曹說宜為可信三月開花必四月結實經雖不言采實亦從可意之耳)
五月鳴蜩(音條○嚴緝蕩詩如蜩如螗不得為一物毛于彼傳云蜩蟬也螗蝘也其說是矣此云蜩)
(螗也恐字有誤)八月其穫(音鑊○穫未可穫也)十月隕蘀(黃震曰說文乾葉為蘀當從之)
(注云蘀落也與隕字何别)一之日于貉(音鶴)取彼狐狸為公子裘(叶渠之反)
(音其○陳啟源曰貍狐貈皆見爾雅貈即貉也音義同字林云狐善疑貉善睡埤雅云貍善擬狐善疑貉狐貍)
(明是三獸集傳乃云貉狐貍也于貉謂往取狐貍竟以貉為狐貍之總名謬矣原其故由于誤讀毛傳毛云于)
(貉謂取狐貍皮也此本于貉讀謂取為句以解上句之文狐貍讀皮也為句以解下二句之文蓋上言往未言)
(取故毛以取字申之下言狐貍未言皮故毛以皮也申之且狐貍言皮則貉不言可知其義又相足也鄭箋云)
(于貉往摶獸以為裘狐貍以供尊者鄭會毛意故不更解而但明用裘之不同朱子誤以取狐貍皮也為一句)
(遂合于貉取狐貍為一事失之遠矣)二之日其同(箋其同者君臣及民因習兵俱出田也疏獨言)
(冬獵以取皮在冬且大閱禮備故也)載纘武功言私其豵(音宗)獻豜(音堅○傳豕一)
(歲曰豵三歲曰豜集傳從之)于公(周禮大獸公之小獸私之)○五月斯螽(按斯螽即爾雅)
(蜤螽蜤與斯同音毛傳所謂蚣蝑是也陸璣云蝗類五月以股相切作聲當即今蚱蜢)動股六月
莎(音蓑)雞(古今注莎雞名絡緯俗稱紡婦)振羽(李氏曰考工記有以股鳴者以翼鳴者以股鳴者斯)
(螽是也以翼鳴者莎雞是也)七月在野(讀如墅)八月在宇(古音考音武○釋文屋四)
(垂曰宇)九月在戶十月蟋蟀入我牀下(讀如戶○自七月在野至十月入牀)
(下皆謂蟋蟀也箋詳舉三物見將寒有候非卒來)穹(起弓反音銎)室熏鼠(疏穹室熏鼠言窮盡)
(塞其室之孔穴熏鼠令出窟也)塞向墐(音覲)戶(疏明堂位注嚮牖屬塞北出之嚮墐塗荆竹所織之)
(戶令寒氣不入許氏曰塞向以禦北方之寒氣墐戶以禦南方之寒氣)嗟我婦子(讀兹五反音祖)
(古音考音止)曰為(釋文云一讀于偽反)改歲入此室處(上聲○豳風皆用夏正改歲即)
(卒歲之歲若曰歲將改矣可以入室而處矣非以建子月為改歲也)○六月食鬱及薁(音郁)
(○疏鬱樹高五六尺五月實大如李正赤食之甜本草名雀李一名車下李一名棣蘡薁是鬱類而小别按蘡)
(薁唐本草注云名山蒲萄蘇頌曰蘡薁蔓生苗葉與蒲萄相似而小亦有莖大如椀者子味甘酸陳啟源曰按)
(毛云鬱棣屬則非即棣矣孔疎引晉華林園有車下李二百十四株薁李一株車下李即鬱薁李即薁也據此)
(則薁乃木生而本草以為蔓生恐有誤)七月亨(音烹)葵(爾雅注葵承露也大莖小葉華紫黃色可)
(茹)及菽(廣雅菽大豆也)八月剥棗(讀子有反音走○嚴緝剥棗者就樹擊而落之)十月
穫稻(讀徒苟反音鋀)為此春酒(毛云凍醪疏以為即三酒之清酒月令注古者穫稻而漬术麴)
(至春而為酒)以介眉壽七月食瓜(讀如孤)八月斷(音短)壺(瓠同通用○疏)
(斷壺與食瓜連文謂甘瓠可食者也)九月叔苴(音疽○疏叔苴謂食取麻子以供食也月令仲秋以)
(犬嘗麻)采荼(荼詳邶風)薪樗(敕書反音樞按樗當作㯉辨詳考異○疏㯉惟可為薪故云惡木)
食(音嗣)我農夫(程子曰食鬱以下果蔬棗酒皆為養老之具食瓜以下皆為壯者之食)○九
月築場(釋文大良反一作場非)圃(疏築場于圃之中以治穀也)十月納禾稼(讀古)
(穫反音故)黍稷重(平聲說文本作種)穋(音六讀六直反音力○釋文先種後熟曰重後種先熟曰)
(穋)禾麻菽麥(讀音吉○黍稷重穋禾麻菽麥是統言一歲所種非成熟于一時)嗟我農
夫我稼既同(嚴緝同齊也言無此饒彼乏之嘆也)上入執宫功(自田野入都邑故曰)
(上宫功集傳具二說皆通)晝爾于茅宵爾索綯(言絞成索)亟其乘屋其始
播百榖(此章五換韻圃稼一也穋麥二也夫字無韻同功三也茅綯四也屋榖五也○疏明年播種百)
(榖田事不久美農夫之趨時)○二之日鑿冰冲冲(說文冲冲涌摇也)三之日
納于凌隂(讀于容反音雍○箋前言禦寒此言備暑見禮教之備)四之日其蚤(其蚤)
(謂二月朔)獻羔祭韭(讀已小反音皎○羔韭以祭司寒之神然後開冰薦寢廟)九月肅霜
十月滌場朋酒斯饗(朋酒斯饗毛解為黨正飲酒之禮鄭解為國君大飲烝之禮皆有據)
(横渠謂民饗公集傳從之)曰殺羔羊(疏燕禮記云其牲狗此大飲大于燕禮故用羊也)躋彼
公堂稱彼兕觥(讀如光)萬壽無疆(吕記豳之先公國容未備無君民之間故國人)
(得以朋酒羔羊躋公堂而稱壽也)
序七月陳王業也周公遭變故述后稷先公之所由致
王業之艱難也(箋遭變謂管蔡流言)
程子曰七月大意憂深思遠周公蓋欲成王知先王
致王業之由民之勞力趨時稼穡艱難如此詩中多
陳節物大要言歲序之遷人事當及時耳所言或與
月令異者月令多舉其始此但言其有時不必始有
也嚴緝七月之篇一言以蔽之曰豫而已凡感節物
之變而修人事之備皆豫為之謀也○周公遭管蔡
之變作此詩以感動成王故居變風之末左傳季札
觀樂為歌豳曰其周公之東乎是居東時所作也集
傳則云周公以冢宰攝政恐成王不知稼穡艱難故
作此以戒之
首章上六句陳人以衣褐為急下五句陳人以稼穡
為重民用食急于衣此先言衣褐者豳地在西北苦
寒尤甚慮事有豫貴于半歲前提策故頻舉七月而
言也(此張子說)二章述女子勤蠶桑之事因春日而有感
于情也三章言預備來歲蠶務及絲事畢而麻事又
興皆以供公上之用也以上二章终首章無衣之意
四章言取皮為裘以助布帛因及田獵奉上之事終
首章無褐之意五章言時物漸變禦寒不可不用終
首章衣褐卒歲之意六章述農圃衣食之事其優老
而薄壯則豳俗之厚也七章終始農事以極憂勤艱
難之意焉八章述藏冰以備祭祀及燕享祝頌之事
見君民相親周之王業所基也以上三章终首章于
耜舉趾之意
豳詩本風而周禮籥章氏祈年于田祖則吹豳雅蜡
祭息老物則吹豳頌考之于詩未見篇章之所在鄭
氏三分七月之詩以當之謂桑女感時思歸是豳風
春酒介眉壽是豳雅兕觥祝君公是豳頌或謂豳詩
吹之隨事而變其音節可為雅亦可為頌或又謂楚
茨大田甫田是豳雅噫嘻載芟豐年是豳頌王介父
謂豳詩自有所謂雅頌今亡朱子以為諸說皆通今
備存待考(黃東發述王雪山以器别聲之說最為乖謬長發已辨之)
七月八章章十一句(王氏說見集傳)
䲭鴞(吕記爾雅䲭鴞鸋鴂郭璞云䲭類蓋鸋鴂乃䲭鴞之别名也方言自關以東謂桑飛曰鸋鴂此乃陸)
(璣疏所謂巧婦似黃雀而小其名偶與䲭鴞之别名同與爾雅所載實兩物也毛鄭誤指以解詩歐陽雖知其)
(失乃并爾雅非之蓋未考景純之注耳)䲭鴞既取我子(如字又讀子悉反音即)無毁
我室(讀所止反音始又如字)恩斯勤斯鬻(育同)子之閔斯○迨天之
末隂雨徹彼桑土(音杜)綢繆牖戶今女(音汝)下民(箋下民巢下之民)
或敢侮予(何楷曰承上章毁室言而深以綢繆牖戶望成王早圖之也舊說謂周公自述其締造周)
(密則于末章予室翹翹句難通且汲汲自多其功于忠淺矣前以毁室屬䲭鴞而此以侮予屬下民蓋室一毁)
(則探鷇取卵之事必有起而乘之者所以武庚蠢動而四國亦洶洶不靖也)○予手拮据(音吉)
(居)予所捋(力活反鸞入聲)荼(疏傳言萑苕謂薍之秀穗也出其東門箋云荼茅秀然則茅薍之秀)
(其物相類故皆名荼也)予所蓄租(子胡反音祖)予口卒瘏(音徒○拮据二句順文也)
(蓄租二句倒文也蘇傳云以手捋荼則至于拮据以口蓄租則至于卒瘏嚴緝云予手拘持者是予所捋取萑)
(苕也予所蓄積租取而予口為之盡病也俱明當集傳以手口並作訓拮据則混矣)曰予未有室
家(讀如姑○此周公自明前日之輔政非為身謀正以王室未定之故)○予羽譙譙(音焦)予
尾翛翛(音消)予室翹翹風雨所飄摇予維音嘵嘵(音囂○集傳解)
(末章全用潁濱)
序䲭鴞周公救亂也成王未知周公之志(未知周公安王室之志)
公乃為詩以遺王名之曰䲭鴞焉
朱子曰成王之疑末釋則亂未弭也故周公作䲭鴞
之詩以貽之告之以王業艱難不忍毁壊之意所以
為救亂也(見吕記)○按此詩周公自明已志而序以為
救亂者是時國家新造中外危疑公之心在乎安王
室以安天下而非為已謀也黃佐曰䲭鴞詩周公不
惟明已之心亦勸王先事之備
䲭鴞比武庚我子比管蔡(吕記周公謂管蔡為子者為周家語殷民之辭也)
我室比王室鄭箋作䲭鴞自言又謂周公救其屬黨
大謬王肅固已正之朱傳出而詩義如發矇矣但謂
周公東征二年得武庚管叔而誅之其後乃作此詩
則因書傳誤解金縢弗辟之語(孔安國解作致辟之辟鄭氏詩譜以為避)
(流言之變)而沿襲其譌也考居東東征是二時居東者周
公始聞流言而避居于國之東也(東不詳其地大抵去國不遠觀金縢)
(王親迎出郊可見)東征者成王既迎公歸而往正武庚管叔
之罪也居東之時武庚管蔡方相煽為亂周公處骨
肉之間必無遽興師往征之理又成王方疑周公公
不應不請而自誅之若請之于王亦必不從(此朱子說)金
縢罪人斯得謂周公居東之後成王始知流言之罪
人為管蔡非謂即誅管蔡也自風雷示警成王感悟
周公歸乃承王命作大誥往征之東山破斧等詩皆
作于其後觀金縢云居東二年東山云自我不見于
今三年則知居東東征首尾共五六年間事朱子晚
年與蔡九峯辨書傳弗辟之說以為宜從鄭氏特詩
傳未及追改耳
劉瑾曰此詩專罪武庚而于管蔡則有閔惜之意蓋
為親者諱也如書之大誥亦然觀其告䲭鴞以無毁
我室可見其詩作于武庚未誅之先
䲭鴞四章章五句
我徂東山(東山注疏不言其地季本云當在魯魯蓋古奄國時商奄四國連兵以叛多士所云昔朕)
(來自奄孟子所云周公伐奄三年討其君即東征之事也公之東征未必用兵攻戰特經略東方三年而後歸)
(耳)慆慆不歸(章首二句無韻)我來自東零雨其濛(范氏曰人情憚往而樂歸)
(于其歸猶閔其遇雨則其往可知矣)我東曰歸我心西悲(喜極而悲也杜詩喜心翻倒極)
(嗚咽淚沾巾亦此意)制彼裳衣(易軍中之服)勿士(事也)行(音杭)枚(讀如迷○無事于行)
(陣銜枚)蜎蜎(音娟)者蠋(音蜀○傳蠋桑蟲說文葵中蟲也集傳從毛)烝(程子云烝升也下同)
在桑野(讀如墅)敦(音堆)彼獨宿亦在車下(讀如戶○末四語又睹物託興幸其)
(完師而歸)○我徂東山慆慆不歸我來自東零雨其濛果臝
(力果反音裸)之實(本草括樓子實如瓜瓣皮黃肉白九月熟)亦施(音異)于宇伊威(陸璣)
(疏伊威一名鼠婦在壁根下甏底土中生如白魚涇生蟲也)在室蠨蛸(音蕭筲○陸璣疏小蜘蛛)
(長脚者俗呼喜母)在戶町(音挺)畽(他短反湍上聲)鹿場(吕記町畽舍旁畦隴為麋鹿之場)
熠(音翊)燿(音鷂)宵行(音杭○按毛云熠燿燐也陳思王以熠燿為螢火宵行是夜飛說文引詩熠燿)
(光也集傳從之但云宵行蟲也此未詳出何書楊慎曰熠燿本訓螢火今注以熠燿為明貌而以宵行為蟲固)
(矣古人用事有虚有實熠燿之為螢火實也熠燿為倉庚之羽虛也小雅交交桑扈有鶯其領與此句法相似)
(彼謂桑扈之領如鶯之文此謂倉庚之羽如熠燿之明其義一也)亦可畏(謂如隈)也伊可
懷(讀如回)也(嚴緝别家者久住猶或相忘至于歸而未至則思家之情最切故序其在塗之情以慰勞)
(之○王志長曰讀東山而知宗周之為樂國也士雖從征而田廬井邑無恙也出入守望黨賙閭䘏可恃也故)
(歸士思家不過以伊威蠨蛸麋鹿熠燿為言而已如祈父嘆有母尸饔則其思念者奚暇及伊威熠燿哉至漸)
(漸之石酸心于涉豕何草不黃惕志于芃狐又無論矣)○我徂東山慆慆不歸我
來自東零雨其濛鸛(音灌)鳴于垤(讀地一反音近突古音考音姪○此丘垤之垤)
(不必云蟻冢疏鸛是好水之鳥知天將雨故長鳴而喜也)婦嘆于室(箋鸛將雨則鳴行者隂雨尤苦)
(婦念之則嘆于室也)洒埽穹窒我征聿至(讀之一反音質古音考音即○嚴緝行人想其)
(婦在家嘆望如此猶白詩想得閨中夜深坐還應說著遠行人也)有敦(音堆)瓜苦烝在栗
薪自我不見于今三年(讀如寧○按四句毛鄭作婦人思見其君子如此正小序室家)
(望汝意也但解有敦瓜苦太紆曲今當云婦人因見苦瓜繫于栗薪之上而嘆曰我之不見君子已三年矣上)
(言聿至望之切也此言不見思之深也陳啟源曰次章是行者之思三章是居者之望兩章各一意曲盡人情)
(集傳謂征士至家所見雖可通而趣味頗短)○我徂東山慆慆不歸我來自
東零雨其濛倉庚于飛(箋倉庚仲春而鳴嫁娶之候)熠燿其羽之子
于歸皇(黃白)駁(聊白)其馬(讀如姥)親結其褵(讀離羅二音○疏昏禮言結帨此言)
(結褵則褵當是帨帨佩巾也郭言香纓非陳祥道曰香纓帶曰衿婚禮所謂施衿也帶結而垂曰褵爾雅所謂)
(褵□也矜者纓之帶褵者衿之緌先施衿而後結褵總是一事孔穎逹依孫炎說徑以結褵為結帨誤也二說)
(備存待考)九十(九與十數之多)其儀(讀宜俄二音)其新孔嘉(讀基歌二音)其舊
如之何(讀奚河二音○郝本褵儀歌何俱從後叶)
序東山周公東征也周公東征三年而歸勞(去聲)歸士大
夫美之故作是詩也一章言其完也二章言其思也三
章言其室家之望女(音汝)也四章樂男女之得及時也君
子之于人序其情而閔其勞所以說(音悦)也說以使民民
忘其死其惟東山乎
朱子曰完謂全師而歸無死傷之苦思謂未至而思
有愴恨之懷至于室家望切男女及時亦皆其心之
願而不敢言者上之人乃先為詠歌以勞苦之則其
歡欣感激之情何如哉蓋古之勞詩皆如此
東山四章章十二句
既破我斧又缺我斨(音搶)周公東征四國(按四國毛傳謂管蔡商奄也多)
(士云昔朕來自奄大降爾四國民命則奄為四國之一明矣毛解與書傳合當從之說文奄國在魯與淮夷相)
(近括地志即曲阜縣之奄至鄉書序云成王既踐奄將遷其君于薄姑薄姑齊地也奄屢不靖故遷之干齊猶)
(遷殷民于洛邑也四國之君禄父管叔殺之蔡叔放之奄遷之皆有經傳可考朱子概言四方之國非也陳氏)
(又謂殷與管蔡霍為四國亦非左傳管蔡啟商惎間王室不及霍叔蓋霍叔罪本輕故止降為庶人不煩加之)
(以兵也)是皇哀我人斯亦孔之將○既破我斧又缺我錡
(音竒讀巨何反音近柯古音考音阿)周公東征四國是吪(音俄○嚴緝吪化也言化之而)
(已不殺之也)哀我人斯亦孔之嘉(讀如歌)○既破我斧又缺我
銶(音求)周公東征四國是遒(嚴緝遒聚也言不使之離散失所也)哀我人斯
亦孔之休
序破斧美周公也周大夫以惡四國焉
箋惡四國者惡其流言毁周公也疏四國之民被誘
作亂周公不以為罪而正之此周公哀矜我民其德
甚大故美之○此大夫代為征士之辭未見必為征
士所作以答東山也
嚴緝詩人言兵器必曰弓矢干戈矛戟無專言斧斨
錡銶者斧雖兵器所用而以斨並言乃豳人所用以
采桑者又錡為鑿屬銶為木屬以類言之知皆非兵
器矣周公奉王命討罪有征無戰四國聞王師至即
窮蹙自守周公又遲之三年不為急攻之計故未嘗
從事于戰陣也惟行師有除道樵蘇之事斧斨之事
為多歴時之久必敝故詩之言若此朱傳謂兵器破
缺則是與之血戰僅而勝之恐非東征氣象也
破斧三章章六句
伐柯如何匪斧不克取(去聲)妻如何匪媒不得○伐柯伐
柯其則不遠我遘之子籩豆有踐(上聲)
序伐柯美周公也周大夫刺朝廷之不知也
吕記觀金縢所載二公之知周公至矣今曰朝廷則
二公亦與焉蓋大臣與國同體主未悟而事未回國
人所當責而二公所當受也
成王感風雷之變出郊親迎周公周人幸公之將歸
而作此詩序所云刺朝廷之不知謂公之忠誠如此
何向者朝廷不知乃以流言疑之乎程子云刺朝廷
不知所以還周公之道非也首章言伐柯須斧猶娶
妻須媒以比周之不可無公次章言伐柯之則不遠
以比欲公之歸亦不遠但陳籩豆以迎之斯見之矣
之子即指周公與下章一例毛鄭種種僻說斷不可
從朱子謂東人喜公至而作亦非本旨
何楷曰金縢予小子其親迎我國家禮亦宜之孔穎
達云國家尊崇有德宜用厚禮詩稱衮衣籩豆是也
此篇言以饗禮迎公下篇言以冕服迎公也周公關
王室安危二詩斷當主周人幸公歸立說
伐柯二章章四句
九罭(音域○爾雅孫炎曰九罭魚網魚之所入有九囊也)之魚鱒(音撙○爾雅翼俗呼赤目鱒魚)
(之美者)魴我覯之子衮衣繡裳(程子曰鱒魴魚之美者施九罭之網則得鱒魴用隆)
(厚之禮則得聖賢我欲覯之子當用上公之禮服往迎之)○鴻飛遵渚公歸無所(朱子)
(曰飛歸字是句腰用韻詩中有此格)于女信處○鴻飛遵陸公歸不復于
女信宿○是以有衮衣兮無以我公歸兮無使我心悲
兮
序九罭美周公也周大夫刺朝廷之不知也
郝敬曰朱子改為周公居東東人喜之而作恐未必
然夫居東公之不幸也不以朝廷失公為憂而以東
人見公為喜立言失輕重之義矣一章謀所以逆公
之禮二章三章揣公必歸而託為辭東人之語四章
迎公而歸而託為東人留公之語也蓋公不忘王室
往迎即返故東人悲公歸而朝廷始者不恤公去詩
所以嘆其不知也
此詩作于成王迎公之時序云刺朝廷不知與前篇
同皆是追刺亦只言外意耳首章以魚網得魚興周
人喜得公而見之衮衣繡裳迎公之盛服也二章三
章陳往迎時告曉東人之辭遵渚遵陸以鴻之卑飛
興公之居東為失所也公歸無所公歸不復言公歸
豈無所乎公歸豈不復乎復言復位相成王也末章
承上言公特信處信宿于彼是以我得見此衮衣之
服然使風雷不作安能有此無謂公今日歸遂無使
我銜悲往日之事也蓋痛定思痛之辭(本何玄子說)歐陽
以末二句為述東人留公語則章法不完朱子作東
人喜公而相語以留之解末章似矣而全旨又未合
九罭四章一章四句三章章三句
狼跋其胡載疐(音致)其尾(疏老狼有胡謂頷下垂胡進則躐其胡謂躐胡而前倒也退則)
(跲其尾謂卻頓而倒于尾上也嚴緝狼猛健之獸老者雖下垂胡平時亦無跋疐之理所言跋胡疐尾謂其在)
(檻穽中進退求脱不能耳)公孫(音遜)碩膚(義詳集傳)赤舄(音昔○周禮注複下曰舄單下曰屨)
(又云天子諸侯吉事皆舄赤舄者冕服之舄也)几几(陳啟源曰傳云几几絇貌絇是舄頭飾几几即其狀)
(安重意只言外見之王荆公謂几乃人所憑以為安故几几訓安此鑿說耳○嚴緝凡人處利害之變則舉止)
(不安其常懼者或至于喪屨喜者或至于折屐詩人以赤舄几几見周公之聖其善觀聖人矣)○狼疐
其尾載跋其胡公孫碩膚德音不瑕(讀洪孤反音胡○箋不瑕不可疵瑕)
(也)
序狼跋美周公也周公攝政遠則四國流言近則王不
知周大夫美其不失其聖也
程子曰狼貪獸也猛于求欲故陷于機穽羅縶前跋
後疐危困如是周公進退以道無利欲之蔽避大美
而弗居不有其尊不矜其德故雖在危疑之地安步
舒泰赤舄几几然也毛氏以狼之跋疐不失其猛興
公之不失其聖夫詩人比興必以類是以香草比君
子惡鳥譬小人豈有以豺狼興聖人乎且以上二句
言跋言疐安有几几不瑕之義蓋此詩體與他詩不
類故不通耳上二句是反興○傳解公孫作成王大
非孫毓已經辨正箋作公孫于齊之孫近之但以為
復成王之位而欲歸老又非是不如程說之精也
狼跋二章章四句(范氏說見集傳)
詩經通義卷五
