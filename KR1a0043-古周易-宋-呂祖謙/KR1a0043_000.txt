古周易易類
提要
(臣)等謹案古周易一卷宋吕祖謙編古易上
下經及十翼本十二篇自費直鄭元以至王
弼逓有移綴孔穎逹因弼本作正義行於唐
代古易遂不復存宋吕大防始考驗舊文作
周易古經二卷晁說之作錄古周易八卷薛
季宣作古文周易十二卷程迴作古周易考
一卷李燾作周易古經八篇吳仁傑作古周
易十二卷大致互相出入祖謙此書與仁傑
書最晚出而較仁傑為有據凡分上經下經
彖上傳彖下傳象上傳象下傳繫辭上傳繫
辭下傳文言傳說卦傳序卦傳雜卦傳為十
二篇宋志作一卷書錄解題作十二卷蓋以
一篇為一卷其實一也朱子嘗為之跋後作
本義即用此本其書與吕大防書相同而不
言本之大防尤袤與吳仁傑書嘗論之然祖
謙非竊據人書者稅與權校正周易古經序
謂偶未見大防本殆得其實矣書錄解題又
載音訓二卷乃祖謙門人王莘叟所筆受又
稱朱子嘗刻是書於臨漳會稽益以程氏是
正文字及晁氏說此本皆無之殆傳寫者遺
之歟乾隆四十一年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
