尚書疑義書類
提要
(臣)等謹案尚書疑義六卷明馬明衡撰明衡
字子萃莆田人正德丁丑進士官至監察御
史事迹附見明史朱淛傳是編成於嘉靖壬
寅前有自序云凡於所明而無疑者從蔡氏
其有所疑於心而不敢苟從者輙錄為篇書
中如六宗從祭法輯五瑞謂是朝覲之常非
為更新立異治梁及岐謂為蔡傳勝孔氏洪
範日月之行取沈括之說於金縢頗有疑辭
皆能參酌衆說不主一家非有心與蔡氏立
異者惟三江必欲連震澤而於所其無逸之
所字亦不從蔡傳則未免意見之偏又往往
闌入時事亦稍失解經體例蓋不免醇駁互
存然明人經解冗濫居多明衡是編尚能研
究於古義固不以瑕掩瑜也史稱閩中學者
率以蔡清為宗至明衡獨受業於王守仁閩
中有王氏學自明衡始考明衡當嘉靖三年
世宗尊所生而薄所後於興國太后誕節詔
命婦入賀於慈夀皇太后誕辰乃詔免朝時
盈庭附和新局而明衡惓惓故君與朱淛力
爭皆構禍幾殆坐是終身廢棄可謂不愧於
經術更不必以門戶之見論是書之醇疵矣
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
尚書疑義原序
尚書載二帝三王之績歴世自唐虞訖于成周上下千
有餘年聖人不可作矣由今可以見其行事之實者獨
頼是書焉耳先儒謂書以道政事夫書言政事固矣要
其至而言之豈道政事而已哉古者聖人窮而在下則
以其道立言訓後世如吾夫子之所述是也逹而在上
則以其道立政淑當時如二帝三王是也立政者其常
也立言者其變也故二帝三王之書皆聖人逹而在上
見於行事之實與孔孟之言一揆古今斯道之貞元會
焉然世有升降之不同事亦推移之遂異同一其任也
而趨舍判焉同一其聖也而作用殊焉兼之記載或淆
沿習失真故自後世觀聖人之事必得聖人之心不得
聖人之心而徒於跡焉求之是猶盲者觀天地日月風
雷之變不眩惑而失常者未之有也夫事者𫝑之所趨
而至焉者也心者理之所極而安焉者也𫝑之所趨而
至則有萬其無窮理之所極而安則至一而不變由其
不變以逹其無窮然後可以得聖人之心觀聖人之事
而聖人之道始克有於我矣自漢以來孔安國始為之
傳唐穎逹復疏其義用意雖勤其於大道概未有聞宋
蔡氏仲默承文公之訓義理大有發明嘉惠學者甚溥
然以愚之懵也從而求之謂其悉可以得聖人之心而
逹聖人之道則不敢以自詭也故凡於所明而無疑者
從蔡氏其所有疑於心而不敢苟從者輙錄為篇以求
是正凡若干言嗚呼聖人之行事非細故也萬古至大
之公案余何人哉謂足以辨之顧先儒或未有論者余
特發其疑以引其端將來君子其無以為妄與僭而不
之正則余今日之心誠為幸矣嘉靖壬寅十有一月朔
後學馬明衡敬題
