讀易述卷三明潘士藻撰
履䷉(兑下乾上)
王註六三為兑之主以應於乾成卦之體在斯一爻
故彖叙其應雖危而亨也象各言六爻之義明其吉
凶之行去六三成卦之體而指說一爻之德故危不
獲亨而見咥也雜卦曰履不處也又曰履者禮也謙
以制禮陽處隂位謙矣故此一卦以陽處隂為美也
按字義履只訓行畜止而履行二卦正相反對
楊廷秀曰履主於行者也然初尚素履二尚幽貞勇
於行而三凶懼於行而四吉五决於行則厲上反其
初則慶然則履不處也而未嘗忘於處也
履虎尾不咥人亨
彖曰履柔履剛也說而應乎乾是以履虎尾不咥人亨
剛中正履帝位而不疚光明也
述曰王註凢彖者言乎一卦之所以為主也成卦之
主在六三也履虎尾者言其危也三為履主以柔履
剛履危者也履虎尾有不見咥者說而應乎乾也章
氏曰兑德為說柔不忤物乾居其上天德天位在焉
說而應乾下順乎上隂承乎陽天下之至理也所履
如此至順至當象履虎尾不咥人亨剛中正履帝位
者謂九五也三以一隂為成卦之主勢无兩大蓋難
乎其為君也而五剛健中正以履帝位為諸陽宗雖
有隂邪之臣不能干之而且為用无疚病矣此陽剛
之發用盛德之光輝而不可掩抑者故曰光明也卦
中具此履道之至善所以危可使平歟
質卿曰凢卦乘剛者危此卦取三柔乘二剛直危之
曰履虎尾明人之涉世皆危機凡履皆虎尾也履其
尾不濡其齒者鮮矣故不咥人即為亨
象旨履者三柔能履二也虞翻曰明兌不履乾故言
應二虎也三履之莫咥以三為說主與五同功而應
之三者權在斯須五者尊有定位也九家易曰承上
以巽據下以悦其何不亨哉二五正位兩剛不能相
下今授以巽順之三而二受其履二為三用而三為
五用五无病矣光明者三互離之主而見用於五也
吳因之曰上乾下兑以隂躡陽是隨後躡他如踏他
脚跡相似所以云履虎尾是隨後履他尾履虎尾安
有不咥人者此但寓言其履至危而不傷之象耳孫
淮海曰六三言虎尾以乾為虎也九四言虎尾以君
為虎也
汝楳曰九五剛中而正尊履帝位下有六三之強臣
名為相應勢實凌迫而能乾剛獨運威福由已不至
下移強横以忝大位故爻稱夬履主决一隂而言也
使五剛不中不正則彼必乘得為之勢以肆侵凌大
君之權為所晦蝕寧能保其光明哉
象曰上天下澤履君子以辯上下定民志
述曰天尊地卑乾坤定矣以澤視天則最下最卑者
也此天地自然之分君子因其自然制為典禮隆殺
等級截然不亂貴役賤尊役卑上者如天之不可以
為澤下者如澤之不可以干天使民各安其分定其
志民志定然後可以言治民志不定由上下之辯不
明等威无别僣亂易生天下不可得而治也記曰禮
禁亂之所由生猶坊止水之所自出也君子識履之
所以為履本至卑至下而率履不越則民所視履即
此在矣
初九素履往无咎象曰素履之往獨行願也
述曰初處最下而陽剛才可上進若安其卑下之素
而往則无咎矣敬仲曰素有質義有夲義履初象未
有華飾也九陽在下初心惇固所以為履者行其素
而已所謂不願乎其外也
紀聞曰獨專也若欲貴之心與行道之心交戰於中
豈能安履其素哉无其素而欲行欺也不於其志而
於其身汙也故古者學而後行後世行而後學顔子
陋巷之禹稷仲舒下帷之伊吕孔明草廬之管樂不
如是不為素履
九二履道坦坦幽人貞吉象曰幽人貞吉中不自亂
也
述曰九二剛中履即為道此道甚夷无疑无阻坦而
又坦者也二内卦之中象幽人上无應與内心不動
人皆擾擾已獨恬如既不妄進亦不退避守其貞正
而无不吉焉只中不自亂便見其幽乃幽靜玄澹之
人世味不入者也明非多慾之人所能也
王註履道尚謙不喜取盈務在致誠惡夫外飾者也
而二以陽處隂履於謙也居内履中隠顯同也履道
之美於斯為盛故履道坦坦无險厄也在幽而貞宜
其吉
趙汝楳曰六三得時而據高位挾震主之威方且肆
然而履乎二之剛而二幽人也内守其正自然得吉
小人在前君子由中而行不干時不動心富貴必如
是乃可
六三眇能視跛能履履虎尾咥人凶武人為于大君
象曰眇能視不足以有明也跛能履不足以與行也咥人之
凶位不當也武人為于大君志剛也
述曰三固多凶以六居三固不當位然在餘卦他有
隂爻以分之則其害猶小今乃主此卦之時莫有貳
其權者故眇而自詭能視跛而自負能履眇則不審
於視跛則不良於履適居剛上肆然履之是履於危
地故曰履虎尾以不善履履危地必及禍患故曰咥
人凶其象剛武之人為羣陽所與得志而逞暴以有
為為大君用之故曰為於大君章氏曰大即五陽有
恃其一隂以君五陽之意君即卦主之義
趙汝楳曰位陽能視而隂居之為眇位剛能履而柔
居之為跛通指卦體則備說之性指一爻則析兊之
說三自恃陽位與乾不應為咥人六三居兑之成兑
為毁折故稱眇跛
三為陽位本自不中而六居之又復不正虎尾之危
正在於此象旨兑有虎象三虎首也下臨二剛自履
其尾虎之力在尾用尾則咥人倚剛為用也彖言虎
不咥人爻言之以彖統一卦則上為虎首一而不折
故象不咥人即本位言之則於三才為人又為兑虎
之口虚而開如人在虎口故為咥人也
王註居履之時以陽處陽猶曰不謙而况以隂居陽
以柔乘剛者乎故以此為明眇目者也以此為行跛
足者也以此履危見咥者也志在剛健不修所履欲
以陵武於人為於大君行未能免於凶而志在於五
頑之甚也
九四履虎尾愬愬終吉象曰愬愬終吉志行也
述曰侯果曰履乎兑主履虎尾也承上文而自取義
象旨以四下應初為履虎尾恐未然四夲多懼之地
而所履者志剛之臣其危益甚故愬愬畏懼以存謙
道雖有深憂可保終吉終以上有陽爻而言象曰志
行近君也乾體本健而承夬履之主其志得行所以
愬愬而終吉六三隂躁自恣以廹大君而志徒剛九
四剛而能柔以承九五而志得行
王註廹近至尊以陽承陽處多懼之地故曰履虎尾
愬愬也然以陽居隂以謙為本雖處危懼終獲其志
故終吉也
九五夬履貞厲象曰夬履貞厲位正當也
述曰夬决也九五以陽剛健體居尊位剛决乃其所
宜彖曰剛中正履帝位而不疚夬履也貞者五位得
正厲者君威嚴厲不正則剛失於過不厲則隂易以
乘孔疏所以夬履貞厲者以其位正當處在九五之
位不得不决斷其理不得不有其貞厲以位居此地
故也
象旨夬與履乾兑相易之卦夬履者在履而當夬位
也六三成卦之主以柔履剛五與二德同位應欲為
二决去之故云夬履劉牧曰厲嚴也剛而居尊故嚴
非危也或曰在下者不患其不憂患不能樂故喜其
履坦在上者不患其不樂患其不能憂故戒其夬履
上九視履考祥其旋元吉象曰元吉在上大有慶也
述曰履之陽爻皆言吉未有不善者也祥者吉之兆
上九處履之終於其終也視其所履以考其祥蓋吉
人用心常以自考吉事有祥兆於先幾果履也而其
旋不愆於素不渝其貞周旋完備而无所缺此之謂
求福不回元吉也
象旨據俞氏視履句考祥其旋句石介曰以高應下
有旋反之象先儒所謂初往者始上旋者終昔往而
今旋是也上以重剛居履之成健而不息能視其所
履猶之乎檢身飭行之初也夫百順之福生於自反
至當之德歸於有終始者往矣而匪終之旋則釁缺
隨之將不祥莫大焉視履者考驗其吉祥於一念旋
復之間所以元吉在上大有慶也乾九方能視與眇
能視正相應一卦惟上剛與六三柔順相應故象其
旋
質卿曰人之制行初心猛烈欲得元吉无難末心頑
熟欲得元吉不易元吉在上則彌高彌邵愈久愈精
不惟有慶而大有慶也所謂樂只君子德音不已樂
只君子胡不萬年者此也汝吉曰夫人一成而不可
易者行一往而不可悔者事記曰苟有車必見其軾
苟有衣必見其敝則其旋難矣故履道懼以終始而
已矣
紀聞曰小畜上九取畜之終履上九取履之終但小
畜之終專從六四一隂說來故曰凶履之終綂從諸爻
說來故曰其旋元吉凡事善而或一事之未善一事
中九分善或一分之未善皆非旋也皆非大善而吉
也若只是半截時无由考得其祥後面半截却不好
未可知旋是那團從来却到那起頭處大有慶方是
實說福初上履之終始也初言往上言旋
六三爻項氏曰眇者跛者象六之柔也能視能履象
三之剛也柔而履剛本无可行之理故曰不足以與
行也履虎尾者行危道也喻六居三所履不正也本
不足行又行危道安得不傷故曰咥人之凶位不當
也武人粗暴之人也不足行而行不可履而履皆粗
暴之象大君者一卦之主也六三以一隂統五陽為
履主質雖甚柔而所履者剛又當不處之時而得為
一卦之主是以粗暴如此故曰武人為於大君志剛
也言非剛才而有剛志故其象如此夫六三當履之
時而在下體謂之跛可也又有視象何也六三互體
為離離目不正故謂之眇亦以見人之妄行者皆由
於不明也
九四爻項氏曰六三履剛故為虎尾以象其危四履
柔亦為虎尾者凢卦以下爻為尾乾為虎四在其尾
以象言之也三剛而尚武與五爭為主故凶四柔而
愬愬上巽乎五故終吉三言志剛可見四之志柔四
言志行可見三之志不足行皆互文也諸爻皆以位
為志初為行願二為中不自亂三為志剛四為志行
皆主位言之蓋其所自處如此則志可知矣
九五爻項氏曰六三為彖辭亨者以下卦言之有和
說之德也於本爻為凶者資本隂柔履位不正宜其
凶也九五於彖辭為不疚者以上卦言之有剛健中
正之德也於本爻為厲者以剛行剛志在夬决所决
惟三而三當權用事方為一卦之主其理雖正其事
則危也故小象獨以位之正當為言其義明矢凢彖
多言卦德凢爻多論爻位
泰䷊(乾下坤上)
仲虎曰三陽来而居内三隂往而居外隂陽之正唯
泰卦為然自乾坤至履陽三十畫隂三十畫隂陽之
數適相等然後為三隂三陽之泰泰豈偶然哉三隂
三陽往来之卦凢二十而泰否適居其先故卦辭獨
以往来言
馮琦曰自乾坤之後始涉人道經歴六坎險阻備嘗
内有所畜外有所履然後致泰而泰之後否即繼之
以此知斯人之生立之難而喪之易國家之興成之
難而敗之易天下之治致之難而亂之易此又序易
者之深意而亦天地自然之理也
吳因之曰聖人作易以扶陽也至於泰則為吾道慶
之當陽之衰於剥盡於坤聖人固不勝慘切及一陽
初復雖有喜其來而悲其晚之意然尚微弱只堪愛
護二陽之臨則浸盛矣然君子當衰滅无聊之後與
夫微弱未暢之餘一值浸長之會恐遂肆意上進以
快其志故聖人方許元亨又凛凛憂危於八月至於
四陽之大壮則陽長過中矣至五陽之夬又極盛矣
過中者衰之根將伏極盛者衰之兆已成故一則不
言吉亨而直戒利貞一則屢示危辭而不勝憂惕惟
泰則三陽方進有方興未艾之勢而无盛極將衰之
虞六十四卦之中可為陽道慶者莫盛於此
泰小往大来吉亨
彖曰泰小往大来吉亨則是天地交而萬物通也上下
交而其志同也内陽而外隂内健而外順内君子而外
小人君子道長小人道消也
述曰彭山曰泰之為卦陽在下而隂在上二氣相交
而流通无滯故泰取通義通則志相得矣小往大来
陽進隂退也退則出外故曰往進則居内故曰来吉
為君子言也吉則无所不通矣故言亨
紀聞曰否泰之彖歸宿在君子小人之消長故曰易
以天道明人事内外釋往来之義隂陽健順君子小
人釋大小之義信而任之則為内疎而遠之則為外
内陽而外隂應天地交来内健而外順應上下交来
内君子而外小人君子道長小人道消則又專統君
子小人為言蓋小往大来本旨隂陽以氣言陽者天
地之生氣隂者天地之殺氣也時則造化生生之仁
布德和令而主歲功其摧折剥落之威固置諸空虚
不用之處矣健順以德言夫健君德也順臣德也内
健言内當為主者方剛毅果斷无少委靡之意外順
言外當聽令者方恭謹忠順无敢凌犯之意内君子外
小人不是君子皆在朝小人皆在外内只是為主而用
事外者退聽而已君子小人以人言道長道消以道言
長者一步長一步消者一步消一步所以為泰聖人所
以慶幸若長到没去處則為盈消到没去處則為虚盈
則極而必反矣如夬卦只好用盈字却用不得長字了
卜子夏曰泰象於天地交而萬物生上下交而人治
成陽内得時而隂外也健發於内其道順行於外親
内君子疎外小人君子之長也是以損削之道往而
豐大之道來吉而通者也崔憬曰陽為君子在内健
于行事隂為小人在外順以聽之
關朗曰卦乾來乎内坤往乎外君子闢小人闔故名
泰反是名否作易者其闢君子之道而通小人之闔
乎故各以君子名其卦吉來則凶往有變則能通故
曰小往大來吉亨
象曰天地交泰后以財成天地之道輔相天地之宜以
左右民
述曰天本乎上而其氣下降地本乎下而其氣上騰
天地交通所以為泰當泰之時元后為泰之主仰承
天施俯察地利中修人事天地有自然之道以生萬
民而患氣序之或舛也天地有自然之宜以養萬民
而患化工之不足也於焉裁而成之使不過物各得
其正輔而相之使必及物各適其宜要以匡直輔翼
左右乎民俾各盡其性自至於中而成天下通泰之
美焉象旨乾坤而後隂陽各三十畫而後為泰无過
不及矣乾左也坤右也左右之使無過不及也
初九拔茅茹以其彙征吉象曰拔茅征吉志在外也
述曰初一陽在下始進三陽巳于此乎類進矣故有
拔茅茹以其彙之象夫致泰在初而以之者初也一
正進則所進皆正同類並進正道益昌故征則吉象
曰志在外也彖謂上下交而其志同初之志其在兹
乎袁樞曰凡言征者必以正行之也象旨傅氏云彙
古偉字美也謂其應猶詩言予美舊指同類非外謂
外卦
王註茅之為物拔其根而相牽引者也茹相牽引之
貌三陽同志俱志在外初為類首已舉則從若茅茹
也上順而應不為違距進皆得志故以其類征吉
九二包荒用馮河不遐遺朋亡得尚于中行象曰包
荒得尚于中行以光大也
述曰泰當内君子之時而九二與五正應為泰之交
故治泰主二而言剛居柔位在下得中本有虚含容
納之度故象包荒乾體本剛健果决故象用馮河三
隂在外泰本上下相交故象不遐遺初三剛失中九
二不以同體相比本至公无私故象朋亡尚之為言
配合也如西漢以列侯尚主之尚中行謂五所謂中
以行願者是也卦以上下交為泰故繇以尚中行為
辭得尚者慶辭也保泰以包荒為重專於包荒非
中道也又用馮河不遐遺朋亡三者故象言包荒得
尚於中行缺一焉於中行遠矣如保泰何哉以光大
也九二陽德中體虚心平情也不執定因循一路也
不執定發揚一路一切先入之見有我之私分毫无
有沾帶鑑空衡平順而應之何等光明廣大所以能
中
四件一時俱有蓋一事之中而四者齊備絶非各有
所宜之謂首言包荒如去一弊更張有漸不一時取
必略其微細不察見淵魚却斷然要去不肯偷安是
用馮河即此革弊正是為海隅蒼生之計為百世萬
世計是不遐遺縱然此弊一去輙不便於左右近習
勲戚故舊我也决不為他中止之是朋亡
中行雖兼剛柔畢竟以剛為主馮河朋亡固剛也包
荒不遐遺豈委靡者所能亦剛也看来治天下國家
剛德是本領合下便靠他做主了但純靠不得也要
柔来參酌大抵七分剛三分柔若對半就犯太柔則
廢乾用九道理正是如此亦不獨為治造化亦然天
陽地隂雖是合而成功然天倡之地纔和之其所和
者又非自為一氣不過即天氣而醞釀培植全靠陽
做胎骨
二臣也却將包荒四者治泰之道盡發於此五君也
治泰之道全不說及只說得虚心任二此可見君逸
臣勞君擇相相代終各自有本體
九三无平不陂无往不復艱貞无咎勿恤其孚于食有
褔象曰无往不復天地際也
述曰程傳三在諸陽之上泰之盛也物理如循環在
下者必升居上者必降泰盛而否又萌故為之戒曰
无常平而不險陂者謂无常泰也无常往而不返者
謂隂當復也平者陂往者復此天道之必然方泰之
時諸陽在上不敢安逸常艱危其思慮正固其施為
如是則可以无咎勿用憂恤曰惟其孚孚者開誠布
公孚初二之朋聯内外之交以共維世運則可以得
持盈保泰之道而於食有福也自古隆盛未有不失
道而喪敗者未有不由大臣自為一心同類解體以
至失事幾者周公勉留召公敬德用賢以迓天休故
處盛而不滿保常治而无咎害所謂孚之有福如此
陽自上而下曰復小往大来也隂自上而下亦曰復
大往小来也故曰无往不復居泰之世者勿謂時平
其險將萌勿謂隂往其復反掌處其交履其會思其
所終慮患而艱守之不失其正則可无咎几處平心
常忽易動失正道故禍端敗幾往往伏於泰通之時
泰所以言艱貞也勿恤其孚作兩句讀當泰慮危過
用其心且疑且防此夫不知天命者也天命倚伏不
可測也故勿恤惟孚我同心共此艱貞以祈天祐於
食有福食猶饗也言孚之必食報而為福所歸也
象曰天地際謂此乃隂陽消長之際則然明人道當
以艱貞致福也彭山曰此為泰之三隂而發見隂之
順陽亦陽艱貞之所致耳
汝吉曰唐虞之世四凶在朝朱均在室平陂往復之
運儳焉微二帝明目逹聰兢兢業業勑天命於時幾
也豈能以上下並福於終古稱郅隆哉故聖人之至
於命也不制於命者也
王註乾本上也坤本下也而得泰者降與升也而三
處天地之際將復其所處則上守其尊下守其卑是
故无往而不復也无平而不陂也處天地之將閉平
路之將陂時將大變世將大革而居不失其正動不
失其應艱而能貞不失其義故无咎也信義誠著故
不恤其孚而自明也故曰勿恤其孚於食有福也
六四翩翩不富以其鄰不戒以孚象曰翩翩不富皆
失實也不戒以孚中心願也
述曰劉伯子曰翩翩飛而向下象也隂為虚不富也
以其鄰五與上也不戒以孚三隂同志皆承乾者也
彭山曰當泰之時三隂在上皆順乎陽不敢為主故
六四有翩翩不富以其鄰之象不戒以孚出自誠心
不待告戒也二言朋亡三言其孚至此羣隂相率而
下不戒以孚共為一朋此大道為公之盛所以為泰
也
彭山曰皆失實也言三隂從陽而不為主也陽實則
能為主隂虚則但順承乎陽而已不有其富之義也
象旨俞氏曰泰之時上下交而其志同君子小人兩
不相疑又何戒備之有三陽以其類交乎上故三隂
亦以其鄰交於下三交於上勿恤其孚故四交於下
亦不戒以孚象言失實者隂之從陽猶貧依富今三
隂在外皆内向也
六五帝乙歸妹以祉元吉象曰以祉元吉中以行願
也
述曰程傳帝乙制王姬下嫁之禮法者也自古帝女
雖皆下嫁至帝乙然後制為禮法使降其尊貴以順
從其夫明隂必以從陽為正也六五隂居尊位下應
九二剛明之賢柔中虛已而順從之如帝乙之歸妹
然降其尊而順從於陽則以之受祉且元吉也泰本
以上下交而名二曰尚五曰歸所以交泰章氏曰天
地交泰而品彙化生隂陽配合而百順駢集故曰以
祉元吉質卿曰泰至五位陽道將潜伏矣隂氣已流
行矣自是可以凝陽德之亨可以消隂機之萌福祉
自天世道攸慶元吉之象也
二五以中相應故象言其能獲祉福且元吉者由其
中道合而行其願也人莫不有下賢之願而非中莫
能行六五有中德所以能任剛中之賢所聽從者皆
其誠願也非其所欲能從之乎以祉元吉宜矣
象旨六五坤之主祉謂四上二隂六五下嫁九二而
二隂從之也卦互歸妹故象占如此以祉元吉帝女
之歸非以求勝其夫將以祉之坤之下復非以奪乾
將以輔之故曰中以行願如是而後元吉也
按京房傳載湯歸妹之辭曰无以天子之尊而乘諸
侯无以天子之富而驕諸侯隂之從陽女之順夫天
地之義也往事爾夫必以禮義
上六城復于隍勿用師自邑告命貞吝象曰城復于
隍其命亂也
述曰象旨虞翻曰按同人乘墉言於乾則城者乾也
坤為積土子夏云基土培扶乃得為城今崩而復隍
即泰復於否之象勿用師坤為師也王介甫曰衆心
已離不可收拾用師徒驅民於潰散而速其禍故曰
勿用師自邑告命坤為邑邑非所以出令也天下皆
不用命窮守一邑播告之脩亦何為乎故雖貞亦吝
坤為吝嗇也城復於隍其命亂也介甫曰下不承上
外不衛内小者擅命故曰自邑告命
王註居泰上極各反所應泰道將滅上不下交卑不
上承尊不下施是故城復於隍卑道已壊勿用師不
煩攻也自邑告命貞吝否道已成命不行也
六五爻項氏曰泰之所以成泰者以六五九二上下
相交其志同歸於中行所以泰也九二之陽上交於
五如舜之尚見於帝故曰得尚乎中行九二之中行
即指六五中以行願也六五之隂下交於二如帝女
之下嫁於諸矦故曰帝乙歸妹治泰之事皆九二主
之六五獨以心享其效而已故九二之爻辭言事甚
多而不言其福六五之爻辭言福而不及事人君之
道莫善於此故曰元吉
楊氏曰王姬之貴不有其貴而貴其夫人君之尊不
居其尊而尊其賢此六五以柔中之君而下從九二
剛中之臣也言莫予違者主之蔽從諫如流者君之
明至於如婦之從夫則有百從而无一違矣以祉元
吉中以行願君任其臣以致泰之治則泰之福溥於
天下君之願欲孰大於是六五坤之主故為帝妹
九二爻項氏曰九二剛而能柔其道中平无所偏倚
聮在外之三隂與之相應如徒步涉河无所疑忌隂
雖遠而不之遺陽雖近而不之比獨離其朋上合於
六五之中行二五相易遂成既濟以此處泰不亦光
大乎五交二成離故有光大之象二致五成坎故有
馮河之象
否䷋(坤下乾上)
羅彝正曰否閉塞也三隂長出地上六陽已消其半
天氣上而不下地氣下而不上二氣不交所以為否
也
否之匪人不利君子貞大往小来
彖曰否之匪人不利君子貞大往小来則是天地不交
而萬物不通也上下不交而天下无邦也内隂而外陽
内柔而外剛内小人而外君子小人道長君子道消也
述曰否之匪人聖人以致否歸咎小人究亂本也石
介曰為君子遇否者言之也人之所以為人者以負
隂而抱陽也此卦内隂外陽有匪人之象仲虎曰以
天地言隂陽不交生道絶矣匪人也以一身言陽上
亢而隂下滯元氣竭矣匪人也以人心言人欲為主
於内天理緣飾於外失其所以為人矣匪人也孔疏
陽氣往而隂氣来故云大往小来陽主生息故稱大
隂主消耗故稱小
象旨不利依俞玉吾斷句讀曰不利君子貞者非君
子之正道未有不利者正道无常形居泰與否曰不
相為謀矣易中之例以不利斷句者否以无不利斷
句者謙否之象聖人不為小人謀也
何妥曰泰中言志同否中言无邦者言人志不同必
致乖散而亂邦國也泰言健順否言剛柔言内當為
主者反柔懦不振而外當順從者反強梁方盛蓋君
弱臣強之時也内坤為内柔而朝廷根本之地方懦
弱之象外乾為外剛而羣臣及諸侯方強盛之象主
德不斷亦隂柔也女謁通行亦隂柔也近習用事亦
隂柔也
象曰天地不交否君子以儉德辟難不可榮以禄
述曰天地不交時否矣君子者若天奉時與偕否者
也宜收斂其德以辟小人之難不可榮以禄君子道
足裁成輔相心在左右斯民其德與時俱泰其受禄
不誣時方閉塞存吾道而已矣守之以約斂之若无
不彰不曜不取匪人之忌是為辟難知幾識微志在
相時雖被寵禄泊然无榮之之心焉蓋超然榮禄之
外然後可以運其斡旋之樞也處否之道如此儉德
坤之嗇也不可榮以禄天之高也三陽在外為辟難
坤邑為禄愚謂儉德辟難是彖所謂君子貞者
初六拔茅茹以其彙貞吉亨象曰拔茅貞吉志在君
也
述曰初處最下其位本陽坤體初隂未嘗不善從其
本順之性則有安貞之德故初一進而同類牽連並
進亦象拔茅茹以其彙與泰同第否運將乘隂道浸
長不可不謹之始進之初也故示以能貞則吉而不
失通泰之亨貞者志存正固行不易方同而不黨滅
私以公也
象旨初處最下而遠於陽然位本陽也孔子觀象而
得之故曰志在君變外言君泰五柔中不如否五剛
中也剛中者君德也劉牧曰初以處卑而應上故吉
亨二以中正而應上故否亨
聖人於否泰之初皆欲得人以維之泰之初曰拔茅
茹以其彙協力以致治也否之初曰拔茅茹以其彙
協力以防亂也可見世有盛衰而不可一日无君子
君子處世有盛衰而不可一日不在天下
六二包承小人吉大人否亨象曰大人否亨不亂羣
也
述曰否以隂陽不交而言羣隂正盛持衡用事者善
處之則彼不吾疑然後有所轉移變化若距而不納
動與為忤祗甚否隔之患耳六二介二隂之間居中
得正上應剛中有包承小人之法蓋柔不忤物虛能
含容善與之羣而不亂其羣此所以吉也當不交不
親之時而能如此大人之否其可亨乎是以象曰大
人否亨不亂羣也劉濬伯曰包象坤之為腹荀爽曰
乾坤分體天地否隔故曰大人否二五相應否義得
通故曰否亨矣虞翻曰物三稱羣謂坤三隂
象旨據龜山楊氏曰包承小人為句二包三初承二
上下皆隂隂為小故言小人卦明有此象二柔而得
正當上下不交之際不敢自異以取疑故吉九五大
人亦以其柔順應已故能休否也然則六二雖與上
下二隂同體而羣不亂矣
六三包羞象曰包羞位不當也
述曰象旨簡氏輔曰六三否過乎中承應皆陽小人
之道將消故謂包羞之象在下卦之上以隂居陽以
柔承剛有轉否之機矣其曰包羞非聽隂邪之為者
本與同體已居其上未能頓消否道蓋其羞也有含
垢忍耻以待機會之意故不言凶吝三隂爻初以得
正而吉二以得中而吉六三不中不正不能從上陽
剛以成休否之事故曰位不當也
九四有命无咎疇離祉象曰有命无咎志行也
述曰四變巽為命命謂五所命也否過乎中將濟之
時四以陽剛健體受九五大君之命足以輔上濟否
矣然當君道方否之時處多懼之地動易獲咎四為
首復之陽以剛居柔其所以處否者无咎也九家易
曰以據三隂故无咎疇者類也四應初據三與二同功
故隂類皆離祉也離附祉福也隂皆附之故曰有福
謂下三隂離受四之福有命无咎志行也謂志行於
羣隂也雖其有命行而有咎三隂未順何以志行故
復曰動而以順行是以出入无疾朋来无咎也朋亦
指五隂
或以四入乾體小之来者自此而往大之往者自此
而来轉否為泰之機為有命吕仲木曰若歸諸天命
則不可言志行又豈君子持否之心哉
九五休否大人吉其亡其亡繫於苞桑象曰大人之
吉位正當也
述曰否之九四已有命志行九五陽居尊位有休否
之象人依木息曰休否者消卦以隂消陽九五當陽
轉旋世道能休息天下之否以循至於泰猶未離於
否也若休而復来只轉盼呼吸之間耳惟大人而後
能保其吉故曰大人吉大人當休否之時常懷危懼
之心常虞否之復来曰其亡矣其亡矣其繫於苞桑
謂為安固之道如維繋於苞桑也休否尚未至於泰
到繋子苞桑則泰矣
汝吉曰五剛中正時否居休與時遵養與之優游四
凶在朝見而弗堲元愷在下見之弗亟夫非帝者之
時乎有否焉舉天下而並休息之也微大人正位天
德變化闔闢有幾有式其孰能面稽天若休否而吉
也哉大人乾德常懷恐懼其亡其亡危之至也乃能
以生德下復固國祚於苞桑彼以怠豫无猷為為休
者益以否爾
象曰此與六二相慮六二曰大人否亨此曰大人之
吉位正當也大人具乾剛之德此爻位正當之所以
休否而吉也卦詞否之匪人故休否必乾剛之大人
章氏曰其亡其亡二五交儆之謂繫於苞桑上下交
也
敬仲曰休息否道惟大人則吉非大人則否亦未易
休大人得道大全應時乘乾萬物快覩羣隂退伏故
為休否程傳不居正當之位雖有大人之道將何為
乎故聖人之位謂之大寳
上九傾否先否後喜象曰否終則傾何可長也
述曰上九否極以陽居之則德浸長而為泰也否未
終尚當漸圖終則直言傾否方未傾時否猶故存及
其旣傾而後喜可知也先否後喜則又自其亡其亡
戒懼中来汝吉曰否既終矣塞且通矣剛德乘之諸
否惡之積可危可慮可諱惡者可一决而去矣夫否
而蓄諸憂也終則自傾无有存者可无喜乎何也塞
意亡而泰也
尹和靖曰易之道如日星但患於理未精失其機會
即暗於理者也問所謂機會豈非當泰之時便可裁
成輔相當否時便可儉德辟難否曰非也易逆數也
若是其時人誰不會如此做正在未到泰之上六便
要知泰將極未到否之上九便知否欲傾也此謂機
會
否泰天道在泰思保在否思泰盡人事以斡旋氣運
君子所以關世道否泰同也儉德辟難以存吾道不
榮寵禄志在濟時豈為保身堅隱哉拔茅以集君子
之勢包承以移其不肖之心而且包羞以俟其可乘
之間至於有命否道將消猶必處之无咎使羣隂並
離其福而後志行至是始知小人之未始不可為君
子而亂之未始不可治也然而其亡之戒拳拳焉故
知盡人回天在一念乾乾中矣
劉伯子曰否貞卦也三隂皆貞德也知否而否者初
也貞德也見小可行而不遽行者二也亦貞德也濟
時之念易於從俗求通之心隣於欲速躁於知者以
射覆為眞躁於見者以闚觀為全皆得其小而不知
德時之所乘也否之思泰如冬日之望陽如痿之不
忘起也二居下中而上應乎九五疑其昩於時位而
有急於自見之心故於二示以否亨而於五示以休
否下能羣故上能位處小人之吉而後得大人之亨
爻之義微矣
六二爻項氏曰易中稱包者皆謂陽包隂也泰之九
二君子自内而包外故曰包荒荒者遠外名也否之
六二君子自上而包下小人在下承之故曰包承承者
下戴上之名也泰之君子固為光大否之小人亦足
致吉者以其得中不為已甚之事也然而君子當否
之時欲包小人而受其承非有大人之道者不能於
否中致亨也入獸不亂羣入鳥不亂行湼而不緇磨
而不磷惟大人能之故曰大人否亨不亂羣也乃若
君子之常道則為儉德辟難而已否六二所稱之大
人即九五之大人也凢木根衆而土深者謂之苞九
五以乾陽下包而六二以坤土承之故在五為苞桑
在二為包承包字皆指五也
九四爻項氏曰否之九四變初為益天地變而風雷
作風雷皆命令之象故為有命當否之時羣陽將後
苟无天命四雖有志可若何哉故曰有命无咎志行
也否雖極亂以有命而成蓋命者天之所令君之所
造也道之興廢豈非天耶世之治亂豈非君耶按泰
九三於无咎之下言有福否九四於无咎之下言疇
離祉二爻當天命之變正君子補過之時也泰之三
知其將變能脩人事以勝之使在我者无可咎之事
也然後可以勿恤小人之孚而自食君子之福也否
之四因其當變能修人事以乘之有可行之時而无
可咎之事則不獨為一已之利又足為衆賢之祉也
是二者苟有咎焉其禍可勝言哉
上九爻項氏曰上九否既極矣故否道傾覆而變也
傾者倒也否者泰之倒體否極則倒而成泰也先極
否也後傾喜也否終則必傾豈有長否之理然反危
為安易亂為治必有剛陽之才而後能也故否之上
九則能傾否屯之上六則不能變也也按泰之上六
泰復為否否之上九否復為泰聖人於泰之終則追
惟其所從来曰其命亂也於否之終則幸其速去曰
何可長也爻辭以傾否為喜亦幸辭云易以隂陽相
交為喜先不相交而後交矣故曰先否後喜按上九
以傾否為先以喜泰為後言以剛陽之才佐剛陽之
君而能剛制其喜而不敢先焉如此則否終必泰否
不長否矣君有其亡其亡之戒臣有先否後喜之心
而後斯可以泰矣
同人䷌(離下乾上)
象旨坎離皆乾坤之用易至同人十二卦坎體凡六
見矣離自需訟小畜履四卦互體見之至同人十三
卦而正離見十四卦而後離之用始與坎等然離之
用隱者過半矣聖人處憂患而用明如此夫
鄭玄曰乾為天離為火卦體有巽巽為風天在上火
炎上而從之是其性同於天也火得風然後炎上益
熾是猶人君在上施政教使天下之人和同而事之
以是為人和同者君之所為也故謂之同人風行無
所不徧徧則會通之德大行故曰同人於野亨
金賁亨曰此卦彖以大同為義爻以擇所同為義
同人于野亨利涉大川利君子貞
彖曰同人柔得位得中而應乎乾曰同人同人曰同人
于野亨利涉大川乾行也文明以健中正而應君子正
也唯君子為能通天下之志
述曰鄭玄曰野喻廣遠言和同於人必須寬廣乃得
亨通與人同心足以濟難故利涉大川與人同利易
涉邪僻故利君子貞
同人柔得位得中而應乎乾曰同人指二之同乎九
五也五外卦野之象也二為同人之主能同人於野
則无所不同始為亨始可以涉大川此乃乾體之所
行非二之所能也故特言同人曰乾者剛健之勢與
剛健之德合也離不得乾豈能致如此廣大之事業
何謂利君子貞離為文明乾為健六二居中得正上
應九五中正曰文明則不迷於非幾也可以見柔中
之美曰健則不撓於萬變也可以見剛德之善曰中
正以應則不牽於邪僻也可以見剛柔正合之妙此
乃君子之正也惟君子能以其正道通天下之志而
大同於人也亨與利涉大川皆本於此總謂之乾行
程傳天下之志萬殊而理一也君子明理故能通天
下之志聖人視億兆之心猶一心者通於理而已文
明則能燭理故能明大同之義剛健則能克已故能
盡大同之道然後能中正合乎乾行也
質卿曰同人之道貴公不貴私貴廣不貴狹故同人
於野則亨於野取遠與外之義无所障礙之象也必
无障礙即不同乎一人而非所以為隘即大同乎千
人萬人而非所以為廣如是則盡乎大地之内皆融
徹之境而德大行故曰同人於野亨
彭山曰此言利涉大川於卦象无所取但卦中有此
義耳後凢言涉川多有不取卦象者皆此類也
楊廷秀曰君子以正相同則天下之志正者感而通
不正者化而通焉趙汝楳曰人心莫不有此正此正
相通不約而同也故苟得其正雖胡越可使同心不
然則父子兄弟亦有不通者
通天下之志所謂志者一於正而已通字正與志字
對潜運默行金石不能間水火不能隔也人心天機
動處止有這正理一條路數更无别地他岐可以多
方雜出雖欲強自閉隔其道无由故能通之而无間
惟通其志纔謂之同志一不通雖終日相與適謂之
異
蘇氏曰同人於野野者无人之地也立於无人之地
則同我者皆誠同也彼非誠同而能從我於野哉故
利涉大川苟不得其誠同與之俱安則合與之涉川
則潰矣涉川而不潰者誠同故也
同人大有皆主離之一隂大有之隂在五而上下五
陽皆為所有故曰元亨同人之隂在二而上下五陽
皆欲同之故曰亨曰利君子貞劉伯子曰易以比與
同人名卦比同最易溺於情而難於貞也比者坎一
陽在五為衆隂所比而坎陽中正故卦辭曰元永貞
同人離一隂在二為衆陽所同而離隂中正故卦辭
曰利君子貞惟其貞也此所以為顯比之吉而比即
周所以為於野之同而同即和也
象曰天與火同人君子以類族辨物
述曰程子云不曰天下有火火在天下而曰天與火
者天覆於上火炎於上是天與火相同也天與水相
違則為訟天與火相同則為同人天與火同於陽同
於上而君子以類族辨物者異中之同也蓋象天之
兼覆火之鑒形天火相同於上萬物相見於下燦然
有辨矣汝吉曰人之與人同也類以類聚羣以族羣
非類不聚非族不羣故人不昵非類神不歆非族者
天也君子明於物則各以其類族辨焉類同相邇異
使相遠族同斯羣不同斯分别宜分類選賢與能同
而異也豈智計也哉
吳因之曰惟類族辨物則零碎看来各以其品類自
相會聚此是零碎同處總來人各安其分物各止其
所再无僣亂乖爭再无凟擾侵害穆穆熙熙又是大
段同處
初九同人于門无咎象曰出門同人又誰咎也
述曰王註居同人之始為同人之首者也无應於上
心无繫吝通夫大同出門皆同故曰同人於門也出
門同人誰與為咎彭山曰門非與野相對而為二義
也於野本同人之德言同人不必言於野矣而於門
則以動之初言也陽剛在動初乃天理之本體同人
之德皆根於此故无咎也象旨初前遇六偶為門象
崔憬曰剛而无應比二以柔近同於人出門之象又
誰咎也
出門同人則人既同矣又誰咎之此同人初九所以
无咎也不節之嗟則知節於將来矣又誰咎之此節
九三所以无咎也
吳因之曰初之於門即所謂於野者也二於宗則失
於野之公矣五之後笑正以其為君子貞也三伏戎
四乘墉則非君子之正矣同人而不公不正不如无
同故上以於郊免悔
六二同人于宗吝象曰同人于宗吝道也
述曰六二文明中正之德上應九五此同人之所以
為同人也以其柔體去五尚遠而近繫同體之陽有
同人於宗之象彭山曰二本美德而為比所動未遂
其上應中直之願故曰吝也觀五以不得同二而號
咷則二之情可知矣五陽剛能以大師克三四之間
而遇二二雖柔克不能勝剛能无羞吝乎卦以六二
為成卦之主而所以同人於野亨利涉大川是乾之
所行也非二之所能為也故曰吝道也非以偏繫所
應為吝也
劉伯子曰於門同之初也於野同之至也於宗異之
始而爭之首也乘墉伏莽起於於宗得位得中而應
乎乾二之德也於宗非二之德也戒也二乘承皆剛
而又同體有自環之象故戒之以私而進之於公其
於彖正相發而非有二義也夫比初與三為私應五
為公以應五為吝失其旨矣
二之德彖具矣利君子貞亦微有戒辭焉於宗吝即
利君子貞之旨而明告者也
九三伏戎于莽升其高陵三歲不興象曰伏戎于莽
敵剛也三歲不興安行也
述曰王註居同人之際履下卦之極不能包弘上下
通夫大同物黨相分欲乖其道貪於所比㩀上之應
其敵剛健非力所當故伏戎於莽不敢顯亢也升其
高陵望不敢進量斯勢也三歲不能興者也三歲不
興則五道亦以成矣安所行焉
象旨三互巽為伏離為兵戈伏戎之象巽又為草木
林莽象居下體之上故謂之高陵有憑上之志故謂
之升爻在三乾為歲故三歲不興不曰凶者既不敢
發故不至凶劉濓曰九三過剛不中上无正應惟二
一隂欲近比而同之又懼九五大師之攻乃伏藏於
林莽之中升於高陵之上三歲之久終不敢興其象
如此項氏曰伏戎於莽處下卦也升其高陵望上卦
也三歲不興終不與五爭也安行者安分而行也始
望而終安之故不言凶
貞則同不貞則不同三因同而覬四因同而攻皆起
於不貞故卦惟三四不言同人
九四乘其墉弗克攻吉象曰乘其墉義弗克也其吉
則困而反則也
述曰九四剛不中正又无應與亦欲同於六二而為
三所隔&KR0832;然起憑陵之心焉有乘其墉之象象旨離
二中虛外周象墉九三為六二之墉乘三之墉將攻
而取之其才陽也而處九三之上故乘其墉其位隂
也而處九五之下故不克攻而吉敬仲曰夫乘墉力
亦強矣其弗克攻乃以非正應非義而動人心不從
鬼神不祐自不克也既不克攻矣故吉其所以得吉
者困而反乎法則也於此見知困為善機而不遂非
之為貴也理齋曰於義不克故困則義理之不可踰
者困於不義反於義矣故吉
吳因之曰三不興特阻於勢故不見與四之弗克則
審於理故與之吉正與訟之九二九四同
王註處上攻下力能乘墉者也履非其位以與人爭
二自五應三非犯已攻三求二尤而效之違義傷理
衆所不與故雖乘墉而不克也不克則反反則得吉
也不克乃反其所以得吉困而反則者也
劉伯子曰曷為乎攻欲也在三之上勢易逞也卒以
近君多懼不克而反故知居上好凌所以爭也居下
憚上所以戢也
九五同人先號咷而後笑大師克相遇象曰同人之
先以中直也大師相遇言相克也
述曰九陽位五居中得正同二之道裕矣三四為間
故有先號咷之象以其中心義直終必得同故有後
笑之象三四皆剛曰伏莽曰乘墉非易克者九五乾
剛為能克之故有大師克相遇之象克者理直而勝
也既克三四而忽遇二喜之之詞汝吉曰同人之時
莫危於間也二五同心物猶間之况其他乎君臣父
子兄弟之間以間而離者多矣九五剛德中心義直
絶訛與疑用大師克之而濟也微大師豈能克哉微
克豈有遇哉五失所同而悲象號咷遂所同而喜象
笑始間而終合幾在自克大師克相遇語自克也自
克則能同人矣紀聞曰師莫大於君心而兵革為小
克莫難於小人而敵國為易
卦以二五中正而相應名同人故九五言同人蓋二
柔不能勝三四剛強之間以同五五剛中正能勝三
四之不中不正者以同二彖以同人於野歸之乾行
者以此象曰同人之先指二也中謂居下卦之中直
坤爻之德也九三九四下欲奪六二之上應上欲間
九五之下應豈惟六二中而不貳微九五中直而不
疑臣亦豈能自信於君哉質卿曰不用大師何以克
三四之強不至於必克何以遂同心之遇不至於相
遇何以慰號咷之情必如是而後為同人於野合卦
名之德也
劉伯子曰五之號咷而笑克而相遇皆中也中者二
五同然也使二以應五為吝則五之應二不得言中
直矣知五之為中直則二之吝非應五也斷可識矣
上九同人于郊无悔象曰同人于郊志未得也
述曰同人於郊不用而在外之象卜子夏曰居外已
過其同无與同者爭患之禍則免矣求同之可得乎
爻詞凡同人者无繫應也敬仲曰雖无三四之爭亦
无九五號咷相克之難相遇之笑亦无悔尤志亦未
為得也居遠外避悔咎未為同人之大道紀聞曰志
未得乃象傳論上九之意若上九則自无悔也
象旨郊者俞氏指邑外為郊在野内内體言五去二
遠為野外體言上去五近為郊同人之世物情未能
无爭五雖同體而自處其上其為同人功過俱亡故
无悔而已其何以通天下之志哉志未得與通天下
之志正反
楊氏曰郊野一也同人於野為亨為利同人於郊止
於无悔其未得志者上九居一卦之外而无位雖欲
同人而人皆同乎九五矣誰我同者故曰志未得也
君子之於人異勿處先同勿處後
王註凡處同人而不泰焉則必用師矣不能大通則
各私其黨而求利焉楚人亡弓不能忘楚愛國愈甚
益為他災是以同人不弘剛健之爻皆至用師也孔
疏此乃綂論同人一卦之義去初上而言
彖曰項氏曰同人曰同人於野亨此句當連上文觧
之其說謂柔得位得中而應乎乾故其卦曰同人而
同人之爻又曰同人於野亨也蓋本之以中正而无
邪行之以剛健而无欲故能忘已而同人又能忘人
而同於野也故以兩曰字明之先儒皆以連下文故
其說不通下文利涉大川乾行也獨以健行二字觧
利涉一句耳乾在外故曰乾行言出於外健則能涉
也故彖以利涉大川為乾行明利涉者乾也非離也
離有伏坎在下為川又有互巽在上為舟雖有涉川
之象然非乾之健行不能以利涉也訟天與水違行
故不利涉同人天與火同故利涉未有違天而可濟
者也未有不健而能濟者也文明以健則其健也非
妄行中正而應則其應也非私繫發之以明行之以
公此君子所以合天下之志而正夫一也同人之道
矣
項氏按同人以一柔為主徒柔不能以同乎人也必
以天德行之故雖得位得中而必用乎乾乃可謂之
同人至於利涉大川則又曰此乾也明非柔之所能
辦也凢卦以柔為主者皆然履之六三不能以自亨
也必曰應乎乾是以履虎尾不咥人亨小畜之六四
不能以自亨也必曰剛中而志行乃亨大有之六五
不能以自亨也必曰應乎天而時行是以元亨凡此
皆柔為卦主而其濟也必稱乾焉此乾之所以為大
歟再按下卦大有與本卦皆以離之中爻為主而以
乾為應者也同人離在下以德為主故曰應乎乾者
應其德大有離在上以位為主故曰應乎天而時行
者應其命也履兑在下曰應乎乾大畜艮在上曰應
乎天亦卦例也易中卦辭有利涉大川者八卦非乾
則巽蓋北方屬水乾行涉之海居東南巽木涉之需
訟同人大畜四卦皆以乾行為象者也需之乾自下
而上故曰利涉大川往有功也訟違乾而下行故曰
不利涉大川入於淵也同人曰乾行大畜曰應乎天
皆專以乾為訓也蠱益渙中孚四卦皆以巽木為象
者也蠱之巽自下而往故曰往有事也益自震而巽
二木相繼故曰木道乃行渙曰乘木有功中孚曰乘
木舟虚皆專以巽為訓也頥之爻辭六五以柔不可
涉大川上九以剛利涉大川亦四卦取乾之義也謙
之爻辭初六用涉大川以至二四有坎為川然以无
乾巽不得言利涉也
九四爻項氏曰乘其墉則非力之不足也特以義之
弗克而不攻耳言能顧義知困而反於法則故吉盖
六二衆陽所同欲也獨三四有爭奪之義二爻居二
五之間也初終遠故取義别觀此則知訟卦九二之
不克訟亦非不勝而歸盖九二居中履柔能自反而
逃其患也凢爻言不克者皆陽居隂位惟其陽故有
訟有攻惟其隂故不克訟不克攻訟之九二九四同
人之九四皆是物也可例見矣
大有䷍(乾下離上)
蔡清曰火在天上无所不照有如四海九州皆在其
照臨之下者所有之大也六五一隂居尊得中而五
陽應之陽為大五陽皆我所有故卦名大有
伯子曰卦皆陽也而虚其五天位不居天德若虚故
曰大有有者坤之五也易陽為大五豈大與曰五坤
之正中正位居體而不自有以應乾也以其不有而
成大有者其五乎
大有元亨
彖曰大有柔得尊位大中而上下應之曰大有其德剛
健而文明應乎天而時行是以元亨
述曰彭山曰大主陽言以其柔得剛而諸陽應也夫
莫大乎乾之健莫大乎離之明五以離日當中而行
乎天諸陽至大皆其所有也故大有元亨
姚光祚曰於卦象見一人照臨萬國之義於卦體見
四海會歸一人之義故名大有元亨者事得其理民
得其安治化四達海宇清謐王業永保而无疆也
五德位兼隆之地故位曰尊位中曰大中與同人六
二之得位得中者不同矣諸陽羣往君宗之上下應
也離在上以位為主有其位有其德又有其時所以
為大有剛健剛不息也文明明得中也項氏曰先剛
後明秉天德以照萬事也應乎天而時行虞翻謂五
以日應乾而行於天也卦雖主柔而以言其德有剛
健文明之體則以剛為主有應天時行之妙則得剛
之助此大有之所以元亨也
象旨何以謂之大中五大而二小以别之也諸爻得
位失位並无凶咎以其皆應五也五雖得應而才終
柔不足為主必有待乎陽剛而後亨同人履應其德
故曰乾大有應其時故曰天同人曰文明以健自明
而誠者乎大有曰剛健而文明自誠而明者乎
王註處尊以柔居中以大體无二隂以分其應上下
應之靡所不納大有之義也德應於天則行不失時
矣剛健不滯文明不犯應天則大時行无違是以元
亨也
楊廷秀曰同人大有一柔五剛均也柔在下者曰得
位曰得中曰應乎乾而為同人我同乎彼之辭柔在
上者曰尊位曰大中曰上下應而為大有我有其大
之辭
司馬君實曰夫柔而不明則前有䜛而不見後有賊
而不知明而不健則知善而不能舉知惡而不能去
二者皆亡亂之端也明以燭之健以决之居不失中
行不失時然後能保有其衆元亨也
象曰火在天上大有君子以遏惡揚善順天休命
述曰大有柔得尊位大中得上下之應可謂天之休
命矣何以順之善者天之心也惡者非天之心也君
子秉心如天有日惡无不見也見无不癉也善无不
見也見无不揚也順天休美之命所以治大有者也
火在天上明照萬物有别白善惡之象有大者易混
而无别則釁蘖萌於其間故象𤼵斯義卦中自有此
象
同人明在下而不敢專故止於類而辯大有明在上
而由已出故極於遏而揚遏惡揚善離象順天休命
乾象
李獻吉曰遏者止之之義而揚者彰之之名也火在
天上既无所不照物无遯形善惡必露使遽賞罰之
則四海兆民勝罰之邪又能盡爵之邪故聖人不曰
罰而曰遏遏之又遏則法行不曰賞而曰揚揚之又
揚則賞行天命有善而无惡又火在天上故曰順天
言非有我者遏之揚之吾何心哉
初九无交害匪咎艱則无咎象曰大有初九无交害
也
述曰何以謂之无交蘇氏曰无應於四无交於五也
二為五正應三通於天子四與上近焉獨立无交者
初而已大有貴交以上下交孚為利而初獨无交則
害楊廷秀曰初九禀陽剛之資不曰无德逢大有之
世不曰无時上有六五之主不曰无君下有衆陽之
賢不曰无類然以无交而害者孤遠在下故耳非其
咎也趙汝楳曰當上下皆應之時已獨不能固曰居
位使然猶當艱畏自持歉然有不克奉上之懼乃可
无咎若自以為咎不在我而侈然怠肆則咎將生矣
象曰大有初九无交害也曰大有則其時曰初九則
其位時位如此是以无交害也
項氏曰大有與同人反對大有之初九即同人之上
九皆遠於柔者也故同人六爻獨上九為不得志大
有六爻獨初九為无交然而六二當同於人在上九
獨不見同此二之吝非上之傲也故為无悔六五受
人之交而初九獨不往交則害於大倫矣故為有害
然豈其咎哉居勢適然豈容強合若能危行言遜艱
以自守則雖无上下之交亦足免於咎也若以无交
害為无害則小人害也亦可為小害乎凡言害者皆
不利之名也馮衍梁鴻之在東漢皆居大有而无交
者也衍退而自修可以无咎鴻作五噫之歌為章帝
所惡則失於輕易違初九克艱之義矣
九二大車以載有攸往无咎象曰大車以載積中不
敗也
述曰程傳九以陽剛居二為六五之君所倚任剛健
則材勝居柔則謙順得中則无過其德如此所以能
勝大有之任如大車之材強壯能勝載重物也可以
載之而往敬仲曰言車力之有餘德之大者无所不
備无所不濟泛應曲當通行而无礙必无咎王註大
車以載任重而不危也健不違中為五所任任重不
危致遠不泥故可以往而无咎也
象旨坤大輿指軫方能載者言二體乾稱大車以全
體言也二虚足以受九剛足以行故象大車以載有
攸往虞翻曰體剛用中可以任重有應於五故所積
皆中而不敗是也
紀聞曰蓋軫輪輻之器不厚不良者非大車文武常
變之用不運不轉者非大才惟大車為能輕天下之
至重邇天下之至遐夷天下之至險大才亦然積中
不敗所以有攸往无咎也
九三公用亨于天子小人弗克象曰公用亨于天子
小人害也
述曰三居下體之上是諸侯君公之象剛而得正處
大有之時不以有自私有亨象乾體已盡漸近離五
故為亨於天子之象此本陽居陽位故能爾小人則
重剛不中故弗克也象旨以四離惡人當三之前三之
應五四或間之為未能遽達之象
人臣而居高位為公公者道德全備之稱公則能以
所有之盛為天子之盛蕃育人民為王之屏翰豐殖
貲貨待王之徵輸小人无德而居此往往私其所有
不知公以奉上之道故曰小人弗克象又曰害也覩
富強而驕盈恃盛大而滋横患斯及之程傳所謂是
小人大有則為害又大有為小人之害也害與无交
害之害同
九四匪其彭无咎象曰匪其彭无咎明辯晳也
述曰九四過中是大有盛時也處其盛則咎害隨之
故處之之道匪其彭則得无咎王註四剛履謙專心
奉上諸陽並進治極物豐其盛且多皆五之有也已
何有焉有匪其彭之象如是乃可以免咎矣彭本以
鼔聲遠聞為義盛多之貌匪其彭自是臣子定分如
此非獨遇柔順之君當然亦非為求免疑忌之故
明辯晳也盛者衰之漸謙者益之基不敢以大有之
極盛自居不敢以大有之盈滿震主由離明足以辯
晳其幾也四居離之初能明於初故為辯晳
吳因之曰君臣尊卑之分盈虚消息之理人人都曉
得只是自家才望日隆勲猷日著不覺心滿便把這
一叚見解迷昧了明辯晳者當局不迷
六五厥孚交如威如吉象曰厥孚交如信以𤼵志也
威如之吉易而无備也
述曰六五大有之君離明而晦之以隂虚中而執之
以柔心忱下下而諸陽皆為其孚也誠信所結不約
而自堅有厥孚交如之象柔德居尊疑於无威而五
文明之德下應乾剛厥孚既交德威自著有威如之
象此其所以吉也當大有之時而上无威嚴則玩蠧
易生處羣剛之間而獨用柔順則主威不振自古虚
已任賢之君往往以優游不斷致積弱故必威如而
後可以言吉
王註居尊以柔處大以中无私於物上下應之信以
𤼵志故其孚交如也夫不私於物物亦公焉不疑於
物物亦誠焉既公且信何難何備不言而教行何為
而不威如為大有之主而不以此道吉可得乎
上交者下之志下交者上之孚五虚體有孚故能𤼵
信從之志而成上下之交所謂善結无繩約而不可
解易而有備猶存億逆之心確然其易无所防備自
然道德之威足畏民志所謂不怒而威於鈇鉞者也
象旨六五下應九二之剛而得其助故威如侯果曰
為卦之主有威不用唯行簡易无所防備物感其德
翻更畏威是也然則有大者可易而无備乎曰非信以
𤼵志者則必廢交相為用耳
吳因之曰志字正與同人卦通天下之志志字同皆
指本心之𤼵見真懇處而言原是人人所同具只有
埋沒與𤼵見不同而其埋沒其𤼵見彼又不得自主
惟顧上之能觸𤼵與否耳
上九自天祐之吉无不利象曰大有上吉自天祐也
述曰卦主五柔上下應之上九亦應五者也繫辭𤼵
履信思順之義則五備矣其曰又以尚賢者正指此
與大畜剛上而尚賢意同陽剛居上位為五所尊尚
卦明有此象當大有之極能崇尚賢德為師傅之尊
以不臣之禮超然事外則厥交之孚文明之順至矣
是以自天祐之祐五也吉无不利五之所以處有不
盈而常保其有也上者天之位故有自天祐之之象
象旨彖傳上下應之陽多隂少少者為主故雖上稱
應
趙汝楳曰九陽也在五之上為天之象五以下諸爻
下應也為人助之五以上一爻上應也為天祐之天
祐人助宜六五吉无不利斯其所以為大有歟大有
之上所以吉者自天祐也大傳曰祐者助也天之所
助者順也此釋六五柔順人之所助者信也此釋厥
孚交如履信思乎順又以尚賢也則又以上為師傅
之賢蓋陽在君上其象為天賢在君上其象為師傅
吳因之曰大有之勢皆天所為獨於此言天祐何也
當大有未極天運自宜隆盛不見祐助處今至上九
正天運將衰之候了幸格天有道而天以其祐德之
心易其必然之運宜衰而不衰宜亂而不亂故獨舉
天心以明之
項安世曰大有之卦以六五為主初之无交害逸民
也上九在上賓師也二大臣也受大有之任故為載
三外臣也奉大有之物以朝貢故為亨二中故无咎
三不中故戒君子用亨則為桓文小人弗克則為曹
馬矣四近臣也以柔自抑不怙大有之寵故為匪其
彭五離中虛中孚為信而上下應之則其孚交矣所
慮者居易无備故必威如乃吉欲其克自警畏也
項氏曰六五在本爻但見其履信思順而已至上九
而後見其尚賢故孔子曰又以尚賢也蓋當大有之
世受羣下之應未足為大羣下已至而又能尚賢乃
足以為大也有羣下易有大賢難武王必得箕子而
後為大有不至此不足以言大有之成也故大傳以
此為六五之全德而象辭亦曰大有上吉明事關全
卦非止上爻也此猶師之上六論師之事至此而終
其言大君蓋指六五非謂上六為大君也小畜上九
論畜之道至此而成稱月與婦亦指六四非謂上九
為婦也有必言大明小能大非本大也猶大畜以隂
畜陽指陽為大也
謙䷎(艮下坤上)
程傳為卦坤上艮下地中有山也地體卑下山高大
之物而居地之下謙之象也以崇高之德而處卑下
謙之義也
王註夫吉凶悔吝生乎動者也動之所起興於利者
也故飲食必有訟訟必有衆起未有居衆人之所惡
而為動者所害處不競之地而為爭者所奪是以六
爻雖有失位無應乘剛而皆無凶咎吝者以謙為主
也謙尊而光卑而不可踰信哉
謙亨君子有終
彖曰謙亨天道下濟而光明地道卑而上行天道虧盈
而益謙地道變盈而流謙鬼神害盈而福謙人道惡盈
而好謙謙尊而光卑而不可踰君子之終也
述曰象旨虞翻曰君子謂三艮終萬物有久於其道
之象鄭玄曰山體高今在地下其於人道高能下下
謙之象也謙者自貶損以下人惟艮之堅固坤之厚
順乃能終之故君子之人有終也
艮一陽即乾三爻乾三以君子稱坤三以有終稱卦
辭兼之
謙為美德由中而得惟君子能焉謙為令終逾久而
通惟君子有焉君子者卑已下人自安於挹損而并
人已兩忘一江河之能納歸之下而終無溢亢也讓
功讓能自處於不競而并讓名不有一太虛之能含
斂之而終靡盈虧也功愈高心愈下碩膚有几几
之安德彌盛禮彌恭既耄有抑抑之戒君子之有終
也
汝楳曰艮之陽止於上有天之象今在坤下故曰下
濟天道陽明地道隂晦唯能下濟故天光臨照率土
文明地道雖卑得行於上皆一陽謙下之所致也章
氏曰此明謙亨之義天道指九三也一陽在坤地之
下以為卦主故云下濟艮有光明之象坤道指上三
爻坤本下而今居艮之上故云上行艮陽在内坤隂
在外天道垂光下濟而地氣順之上行陽降隂升品
物露生此謙之所以亨也汝楳曰天主氣隂陽代謝
盛者衰衰者盛天之虧益也地主形山有時而隤水
無有不下地之變流也鬼瞰高明神與正直驕則人
叛不伐者不爭人鬼之福害好惡亦莫不然陽在上
本尊三位賤故卑謙尊而光艮有光也卑而不可踰
艮之光明出乎隂之上也是君子之終也言君子能
終其謙之善而又獲謙之福也彭山曰君子有陽剛
之德者以九三言三以陽剛親下於坤謙尊也故謂
其卑三為成卦之主非此不得為謙也
吳因之曰造化人事從不相離未有造化之所棄而
為人之所歸者亦未有人之所歸而非造化之所與
者人精神一動天地臨之鬼神鑒之其盈其謙冥冥
之中自有予奪人能謙是天之所益地之所流鬼神
之所福人道之所好其有終宜矣
紫溪曰謙與盈相反盈者必虧必變不能保其終君
子之終便如造化成始成終一般非先屈後伸之謂
也
象曰地中有山謙君子以裒多益寡稱物平施
述曰劉表曰地中有山以高下下故曰謙謙之為道
降已升人山本地上今居地中亦降體之義故為謙
象謙者持盈之道紫溪曰裒多益寡是就心上劑量
人心知人與已等則謙但知有已則盈凡下人之心
寡上人之心多正為已心重耳裒是全然損盡益是
只管崇起損得上人之心盡便渾是下人之心人已
平等乃謂之平稱猶權之稱物稱有低昂無低昂心
稱有輕重無輕重心歸於平焉耳吳因之曰多的裒
損下來雖善蓋天下視之若無雖身處人上常居下
體寡的增益起來雖一才一藝不敢輕忽雖瘝寡孤
獨不敢狎侮裒多益寡便是謙稱物平施便是裒多
益寡殷士望曰君子有終終於平也
初六謙謙君子用涉大川吉象曰謙謙君子卑以自
牧也
述曰荀爽曰初最下為謙二隂承陽亦為謙故曰謙
謙二隂一陽成體故曰君子象旨稱自牧養以待用
之謂艮止之象也彭山曰用者用此爻之義以涉大
川也涉川不可以爭先爭先則急於進而有患以至
謙之道涉川則無所云而可安也六而居下非利涉
之才故不言利而言用耳吉以心安言
象曰自牧卑損之至血氣自平内心自寧如牧養者
使之不暴而時馴擾之之謂質卿曰卑地道也謙謙
卑法地虚懷抑志以自養其性靈自有利用安身之
妙也
六二鳴謙貞吉象曰鳴謙貞吉中心得也
述曰二柔正位處下體之中其謙也根諸心得之性
篤以不掩暢於聲音𤼵於詞旨為鳴謙居中得正有
中正之德也故云貞吉凡貞吉有為貞且吉者有為
得貞則吉者六二之貞吉所自有也乃中心所自得
非勉為之故不覺𤼵之於外耳
位以德躋德以位表二以柔順之德居大臣之位而
能虛心咨善卑已受益以盡謙之道如禹拜臯陶之
謨曰師汝昌言拜益班師之言曰俞皆鳴謙也非中
心之自得鮮不以貴位而移矣又如孔明相蜀𤼵教
府屬令勤攻吾闕不難違覆此亦鳴謙之意
象旨卦主九三六二承之相親相得樂而鳴也豫初
六應九四曰鳴豫鳴豫則凶鳴謙則吉以言乎陽唱
隂和則同上六應三亦曰鳴謙得者德也謙者心德
也鳴謙嫌於外飾故表之曰中心得蘇氏曰鳴以言
其和於三貞以見其出於誠也中孚鶴鳴子和象曰
中心願也與此同
九三勞謙君子有終吉象曰勞謙君子萬民服也
述曰王註處下體之極履得其位上下無陽以分其
民衆隂所宗尊莫先焉居謙之世何可安尊上承下
接勞謙匪懈是以吉也孔疏萬民服也釋所以勞謙
之義以上下羣隂象萬民皆來歸服事須接引勞謙
匪懈也周公當上下歸服之時明保冲人勤勞王家
整齊百工吐握下士可謂勞謙彭山曰此謂謙尊而
光卑而不可踰德之可久者故曰有終
薛温其曰居上下之際接兩體焉非勞不可亦乾乾
之義也
楊氏曰六謙德也而三則以九居之夫成天下之功
非剛明之才不能也一陽立羣隂之中上倚而下歸
曰萬民服象旨蘇氏曰艮之制在三而親以艮下坤
故曰勞謙九三居艮之終故以彖詞君子屬之
伯子曰乾惕也者勞之本也含章也者謙之原也在
乾三曰君子坤三曰有終而謙之九三兼之
六四无不利撝謙象曰无不利撝謙不違則也
述曰王註處三之上而用謙焉則是自上下下之象
也承五而用謙順則是上行之道也盡乎奉上下下
之道故無不利指撝皆謙不違法則也仲虎曰四多
懼之地下乘功臣非利也上近於君非利也今而上
下皆謙四又柔而得正上而能下故无不利撝謙說
文云撝裂也又如人手之撝撝去其謙自不違則則
者以柔居柔之則也初自牧以下人三致恭以存位
六四无不利撝謙盖謙德既成謙光彌著自然几几
自然抑抑自然休休有容故不違則也非謂更當𤼵
揮其謙也
四何以能无不利撝謙艮止之上而加之以厚坤順
之下而居之以柔得謙内外二體之全者四也
六五不富以其鄰利用侵伐无不利象曰利用侵伐
征不服也
述曰陸氏曰以隂居中謙而不盈是尊而不富也不
富形容其隂虚六五柔中虚體不以富有之盛自居
為人君而持謙順天下所歸心也故不富而能用其
鄰也富者衆之所歸唯富乃能用其人今不富而能
用鄰則謙之至也以謙順而侵伐所伐皆驕逆也故
曰利用侵伐
彭山曰謙冲之主亦不廢討叛之師柔而能剛是謂
得中所以无不利程傳征不服也征其文德謙巽所
不能服者也文德所不能服而不用威武何以平治
天下非人君之中道謙過其則者也
王介甫曰得尊位而無應故有征不服之詞
敬仲曰謙德之柄也言謙之足以用人也謙者天地
之所益鬼神之所福人之所好施謙即能用人人樂
為之用而况於六五居君位而謙六柔坤本又柔而
謙之至乎故不必富而自能以其鄰者以人君而至
謙足以深得人之心也有君如此天下所咸服而有
不服焉天下之所共怒以咸服之人攻所共怒者其
利孰禦
張氏曰用兵之道當先至境侵責之不服乃伐之今
日至便以今日伐之故曰以起其暴也周禮大司馬
以九伐之法正邦國賊賢害民則伐之負固不服則
侵之侵淺事也侵蔡而蔡潰以桓公為知所侵也不
土其地不分其民明正也征伐之道不過用兵服則
可以退不服則可以進觀此乃知謙五利用侵伐之
義舜之格有苗文王之降崇皆用謙德
上六鳴謙利用行師征邑國象曰鳴謙志未得也可
用行師征邑國也
述曰敬仲曰上六居一卦之外有鳴謙於外不由中
之象謙不由中其志未得也夫不以中心與人而外
為鳴謙人所不服也所不應也曰可用行師征邑國
易傳曰邑國巳之私有謂用剛武攻治已私之意紫
溪曰一念之私甚於外寇克已之功如用師克所以
為謙之善也
當謙之時上以柔居柔與三為應陽倡而隂和故鳴
謙與二同以其居高不中非安於謙者特以勞謙其
配而貎應之與六二自得於心者不同故象曰志未
得也謙用涉大川利用侵伐涉險行師皆其能事上
六名在於謙實則不足利用行師征邑國已焉故謙
欲其自得之也謙豈易言哉章氏曰五上皆坤體坤
為衆為順故象行師坤土故象邑國
豫䷏(坤下震上)
程傳豫者和樂之義為卦震上坤下順動之象動而
和順是以豫也九四為動之主上下羣隂所共應也
坤又承之以順是以動而上下順應故為和豫之義
汝吉曰彖通全體以所樂樂人公物之道也无不利
矣爻止一節以所樂樂身私已之欲也故凶悔咎且
疾焉吉一而已可懼也夫
質卿曰豫者陽氣也試觀積隂之後皎日一出則人
心和暢隆冬之後陽春一布則萬象融和此豫義也
若夫人心得意而欣乍合而喜宴樂而歡娛皆一人
之私情不名為豫卦坤震相合雷出地上陽氣和暢
衆心皆豫故以豫名卦
豫利建侯行師
彖曰豫剛應而志行順以動豫豫順以動故天地如之
而况建侯行師乎天地以順動故日月不過而四時不
忒聖人以順動則刑罰清而民服豫之時義大矣哉
述曰象旨九家易曰震為建侯坤為行師蓋震長子
主器又雷震驚百里一同古分壤之則說卦傳坤為
衆四互坎險以一陽統衆隂即師象也國語稱居樂
出威得之吳幼清指坤為震侯國震為坤衆帥也章
氏曰豫坤順震動順在動之先也惟震動於坤之上
故利建侯以主萬民惟坤順於震之下故利行師以
動大衆斯二者非人心之豫順和樂不能也
象旨四主衆隂成卦之主不曰上下應而曰剛應何
也豫有君弱臣強之嫌且非五應亦不得行其志也
聖人明微據實為之辭曰剛柔云耳五柔四剛也
程傳剛應謂四為羣隂所應剛得衆應也志行為陽
志上行動而上下順從其志得行也順以動豫震動
而坤順為動而順理順理而動又為動而衆順所以
豫也
吳因之曰說了豫順以動就該貼上建侯行師聖人
因見得順動道理大不獨感動人心便有感動天地
意思在故言天地如之建侯行師在人事固為大者
然以天地觀之又其小者矣順動動字不但動之禮
樂刑政即獨知萌動皆是喜怒哀樂未𤼵之時已先
有順底根原了所以能合三才而(闕)之上下文順動
皆然
汝吉曰夫順動天地之道也以運日月而行四時温
涼燠寒之節應焉萬物太和矣聖人之順動亦天地
之順動也以同民心而出治道省刑慎罰之政成焉
萬民太和矣日月過而四時乖刑罰繁而民風衰將
能豫乎故豫順之道大也天地萬物一體也說豫順
以動則刑清民服在其中說天地如之日月不過四
時不忒在其中非有所加理齋曰氣運周流不乖其
候愛憎取舍不徇其私天地聖人之順動也南陸北
陸一寒一暑刑罰不繁民心歸化和樂之應也極於
天地聖人而和樂之應必以順動致之其時義大矣
哉項氏玩辭曰豫隨姤旅若淺事而有深意曰時義
大矣哉欲人之思之也坎之險難暌之乖異蹇之跋
涉皆非美事有時或用之故曰時用大矣哉欲人之
别之也頤大過解革皆大事大變故曰時大矣哉欲
人之謹之也
天地人感應之理總是自然而然人之一身觸頭則
尾應觸手則足應一體受病渾身不樂何也其血脉
貫也宇宙間只一箇太極天地與我大家在這裏出
來一根一派畫為三才與人身百體總為一脉何異
然則人一呼一吸一喘一息如何不與天下相呼應
故匹婦含冤三年不雨一夫懷忿六月飛霜人哀亦
哀人怒亦怒哀怒如此喜樂可知齊民如此天子可
知故其順其逆無不如之此係實事非獨論理
象曰雷出地奮豫先王以作樂崇德殷薦之上帝以配
祖考
述曰趙汝楳曰雷陽氣漸萌地中順時而動則出地
奮震也冬令雖謝春陽未融及二月震雷𤼵聲則寒
沍渙釋品物無不和暢故為豫程傳先王觀雷出地
奮和暢𤼵於聲之象作聲樂以宣崇盛德其殷盛至
於薦之上帝推配之以祖考殷盛也禮有殷奠殷薦
樂亦以殷薦為極盛象旨易繫帝出乎震震在上上
帝之象互艮為門闕互坎為隠伏有宗廟祖考之象
雷出地奮蓋天地自然之氣所以𤼵萬物之生意者
在是(闕)至也先王作樂一則象其出地之聲一則
取其和豫之義記曰樂行而德尊樂以和心則耳目
聰明血氣和平欲消躁釋而德登於熙明夫豫德之
和也豫而怠德之隳也作樂以振德使天機動盪鼓
舞而不倦所謂崇德也而後可以薦上帝歆祖考
吳因之曰聖人制禮何嘗法天澤作樂何嘗法雷震
但以其相似故云聖人從不曾有一件要比擬天地
所以無一件不相似
初六鳴豫凶象曰初六鳴豫志窮凶也
述曰象旨初隂柔居豫初失位不正志安夫豫又有
震由豫權臣之應震為善鳴而初和之故為鳴豫之
象蓋不勝其有矣其凶以盈滿也卦初非窮地故以
志表之
蘇氏曰豫之所以為豫者四也而初和之故曰鳴志
窮質卿曰人之不可測量者惟此志在初而鳴其豫
志不遠矣以應之故不勝其樂志窮於是安得不凶
六二介于石不終日貞吉象曰不終日貞吉以中正
也
述曰六二以隂居隂居中得正當豫之時初與四應
三與四比惟二以中正自守無所附麗有介於石之
象其德安静而堅確故其思慮明審幾之先見立起
而圖之有不終日之象夫豫之溺人非汨没而不知
也以不能定之於始耳平居之豫其介如石臨事之
豫不俟終日是謂得正而吉王註處豫之時得位履
中安夫貞正不求苟豫者也順不苟從豫不違中是
以上交不諂下交不瀆明禍福之所生故不苟說辨
必然之理故不改其操介如石焉不終日明矣
敬仲曰六隂二又隂隂静也有至静不動之象不為
悦豫所動不為動所亂中心無為以(闕)至正自無所
不照動雖幾微已知吉凶之判矣繫辭所謂吉之先
見是也
象旨四互艮為石則二為艮始介說文云分疆也几
物兩間為介介所以分也初應於四者二與之介下
交不瀆也四為權臣而三比之二以重隂性静不待
至三能早疏由豫之爻上交不諂也
六三盱豫悔遲有悔象曰盱豫有悔位不當也
述曰六三以隂居陽不中不正上承動豫之主進而
上視有喜慕其豫之意三陽也悔其不容已於心也
隂體遲疑不能早决淹於事會猶豫已比其及也能
無悔乎故知見幾在於素定而悔過在震也
周宴曰盱豫與介石相反遲與不終日相反中正不
中正當位不當位故耳象旨以其居順極而又互艮
之中故知所悔然以隂居陽不能帥志窒欲至於遲
豫又有所悔也蓋不可與立矣
九四由豫大有得勿疑朋盍簪象曰由豫大有得志
大行也
述曰王註處豫之時居動之始獨體陽爻衆隂所從
莫不由之以得其豫故曰由豫大有得也夫不信於
物物亦疑焉故勿疑則朋盍簪也虞翻曰由自從也
震體乘下順而動動而衆順故大有得盍合也坤為
盍盍聚會也坤以衆順故朋盍簪象旨大有得者一
剛之得五柔朋盍簪者五柔之合一剛志大行者剛
應而無他爻以分其權也以其樂與人同存心於天
下之所為也
程傳四居大臣之位承柔弱之君而當天下之任危
疑之地也獨當上之倚任而下無同德之助所以疑
也夫欲上下之信唯至誠而已苟盡其至誠則何患
乎其無助也故示之勿疑汝吉曰以其豫豫天下以
其由豫者公天下而不疑也朋其來乎如簪斯合矣
五隂朋聚我以一陽貫之於中如括髮横簪而有朋
盍簪之象
爻本豫主而乘應皆邪二獨貞貞者難致邪者易昵
昵者聚而難致者望而不至夫惟開誠布公者不以
樂己而附不以守貞而違權在已應在人而無已私
之與焉則吾朋其有不同者乎
六五貞疾恒不死象曰六五貞疾乘剛也恒不死中
未亡也
述曰疾者對豫而言當豫之時四陽震動於下專權
執勢而五乘之五居正位不能不頼九四之由豫豫
不自由在我常若不豫者故曰貞疾也以正自守不
可動亦不復安豫之象所以恒不死者柔得中而無
太過雖為陽剛所廹猶能以貞自全也
蘇氏曰二與五皆貞者也貞者不志於利故皆不得
以豫名之其貞同其所以為貞者異故二得吉五以
得疾也二之貞非固欲不從四也可則進否則退其
吉也不亦宜乎五之於四也其質則隂其居則陽也
質隂則力莫能較居陽則有不服之心焉夫力莫能
較而有不服之心則其貞足以為疾而已三豫者皆
内喪其守而外求豫者也故小者悔吝大者凶六五
之貞雖以為疾而其中之所守者未亡則恒至於不
死君子是以知貞之可恃也
凡國有強臣權相君必不能自安其過於柔弱與本
柔而躁動必不勝皆得死六五得中故恒不死
上六冥豫成有渝无咎象曰冥豫在上何可長也
述曰象旨上以隂柔居豫極迷而忘返五柔同豫如
結成之象然極則必變且震動之終不容不改故冥
豫雖成又為有渝之象理齋曰冥者隂柔渝者動體
也渝以補過震无咎也何可長者自其不渝言之也
章氏曰初六鳴豫即曰凶上六冥豫成有渝乃曰无
咎初坤上震才固不同而渝則能改過矣夫何咎即
此可見始雖微不可不慎終雖成尚可改圖
仲虎曰卦辭只一豫字而爻之言豫者不同初六上
六逸豫也六二幾先之豫也六三之遲猶豫也九四
和豫也六五之疾弗豫也卦辭主九四曰剛應而志
行是以德言至於爻辭則九四以勢位言六三以其
有勢位之可慕故上視之以為豫初六以其勢位可
以為強援故應之以為豫且不勝其豫而以自鳴
紀聞曰初鳴豫即斷之以凶甚於初者所以遏其惡
上冥豫則開之以无咎恕於終者所以啓其善冥暗
也與升上六之冥同一陽止於坤之下故謙之三有
不伐之美一陽動於坤之上故豫之四有近逼之嫌
比五剛君故比者吉而後者凶豫四強臣故宗者吝
而介者吉鳴謙則吉鳴豫則凶謙可鳴豫不可鳴也
易者言變易也渝安貞官有渝成有渝無弗得善蓋
善用易也成有渝所謂彼將惡始而美終以晚蓋者
也成有渝變之於其終官有渝變之於其始上之渝
可以介於石矣初之渝可以繫丈夫矣
讀易述卷三
