禮說禮類一(周禮之屬)
提要
(臣)等謹案禮說十四卷
國朝惠士竒撰士竒號半農長洲人康熙己丑
進士官至翰林院侍講是編不載周禮經文
惟標舉其有所考證辨駁者各為之說依經
文次序編之凡天官二卷計六十一條地官
三卷計六十三條春官四卷計九十五條夏
官二卷計六十一條秋官二卷亦六十一條
考工記一卷計四十條古聖王經世之道莫
切於禮然必悉其名物而後可求其制度得
其制度而後可語其精微猶之治春秋者不
核當日之事實即不能明聖人之褒貶故說
禮則必以鄭氏為宗亦猶說春秋者必以左
氏為本鄭氏之時去周已遠所注周禮多比
擬漢制以明之今去漢末復閱千六百年鄭
氏所謂猶今某物某事某官者又多不解為
何語而當日經師訓詁輾轉流傳亦往往形
聲並異不可以今音今字推求士竒此書於
古音古字皆為之分别疏通使無疑似復援
引諸史百家之文或以證明周制或參考鄭
氏所引之漢制以逓求周制因各闡其制作
之深意在近時說禮之家其持論最有根柢
其中如因巫降之禮遂謂漢師丹之使巫下
神為非惑左道因貍首之射遂謂周萇弘之
射諸侯為非依物怪因庶氏攻說翦氏攻禜
遂謂段成式所記西域木天壇法禳蟲為周
之遺術皆不免拘泥古義曲為之詞又如因
含玉而引及餐玉之法則失之蔓衍因左傳
稱仍叔之子為弱遂據以斷犁牛之子為犢
亦失之附會至於引墨子以證司盟之詛併
以證春秋之觀社不過取其去古未遠可資
旁證乃謂不讀非聖之書者非善讀書則詞
不達意欲矯空談之弊不知其激而涉於偏
矣然統觀全書徵引博而皆有本原辨論繁
而悉有條理百瑜一瑕終不能廢其所長也
乾隆四十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
